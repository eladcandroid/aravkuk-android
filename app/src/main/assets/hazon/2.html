<div id="content" role="main">
					
				
					<h1 class="entry-title">ב</h1>
					
					<div class="entry-content">
					<p>בפרטן של בנ"א, יפה פירש החסיד בחוה"ל, שיסוד המוסר בנוי על יסודן של שתי הערות: הערת התורה והערת השכל, והערת התורה מביאה להערה השכלית, שכשהיא משתלמת באדם הוא מוסיף על ידה ללכת באורח צדקה גבוה ונעלה, ותכליתה של הערת התורה היא ג"כ להביא את האדם לההערה השכלית השלמה.  כמשפט פרטי בנ"א, כן הוא ג"כ משפט הכלל, אלא שדרך הפרטים קצרה וישרה, ודרך הכלל ארוכה וסבוכה. התורה הכינה את ההערה התורית כפי אותה המדה הראויה לאדם, בשיקול דעתו של אל דעות נותן התורה ברוך הוא, באופן שבכללו יבוא האדם גם על ידה לההערה השכלית. כשיהיה בכללו כולו ראוי לה, ואותה ההערה השכלית שהיא בעת ירידת הרוח נחלה רק לחלק קטן מבנ"א מחסידים וחכמים נשאים שבהם - תהיה דרך הרבים כשיתקיים מה שכתוב (ישעיה נד) "וכל בניך למודי ד'", "ונתתי את תורתי בקרבם ועל לבם אכתבנה" (ירמיה לא). אלא שאנו צריכים להסתכל על אותם הרשמים שהניחה תורה, שעל ידם יחזור המאור האלהי השכלי לבא. מובן הדבר שאין אנו יכולים כלל לקבוע זמנים לאותה ההתנשאות, והיא מונחת באותה התיבה הרחבה שכוללת תכונות שונות נעלות זו מזו, היא תיבת "לעתיד לבא" שכוללת ג"כ בחלקיה "ביאת המשיח" "ותחיית המתים". לא על הזמנים ותארם אנו דנים, כ"א על הרשמים שהניחה תורה שאנו מוצאים בהם מהלך האידאלים. </p>
						</div><!-- .entry-content -->





			</div>

