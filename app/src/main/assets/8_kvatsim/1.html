<div id="content" role="main">
					<h1 class="entry-title">א</h1>
					
					<div class="entry-content">
					<p>א. חיים אנו עם הציורים הרוחניים שבהשאיפה של נשמת האומה. בכל מקום שהניצוצות של אור הללו גנוזים הם שם, הננו מקושרים בקשר של נשמה, של חיים, של כל הוייתנו, אליו. בין שיהיה מקום זה מקום ממשי, מדת ארץ, בין שיהיו מעשים, שאלו הציורים כמוסים ביסודם, בין שיהיו מחשבות ורעיונות מאיזה מין שיהיו.</p>
						</div><!-- .entry-content -->


				
					<h1 class="entry-title">ב</h1>
					
					<div class="entry-content">
					<p>ב. מי שבא לקוץ סעיפים הללו, מי שממעט את חילם, את כבודם וחשיבותם אצלנו, הרי הוא ממעט את לשד חיינו, ולנגדו אנו מתקוממים בכל מלא כחנו.</p>
						</div><!-- .entry-content -->


					
					<h1 class="entry-title">ג</h1>
					
					<div class="entry-content">
					<p>ג. בכללותה של התורה הכתובה והמסורה, ובהשתרגות כל פרטיה, ספון הציור הרוחני היותר עליון ומקורי של חפץ האומה, מצד מגמת חייה היותר עליונים בצורה מאירה בכלל הבנתה והרחבתה, בהגיונותיה, בסגנוני הרצאותיה, בתוצאות השקפותיה, על ההויה, על האלהות, על העולם, על האדם, על היחיד, על החברה, על הטוב ועל הרע, על החיים ועל המות. כל מה שההבנה וההכרה התוריית יותר מתגלה באומה, מתבססת יותר ויותר נשמתה בקרבה, וכח החיים שלה מתעלה ומתאדר.</p>
						</div><!-- .entry-content -->


					
					<h1 class="entry-title">ד</h1>
					
					<div class="entry-content">
					<p>ד. והמעשים הם הבסיסים, החמרים, הנושא הממשי, שהתיאוריה הגדולה הזאת מנחת בם את אוצרותיה. וכפי אותה המדה שתתגדל ההבנה התיאורית בגדולת ערכה, כן יוסף להתנוצץ בקרב האומה כולה האור החבוי אשר במעשים כולם, ותתגלה מדת התפארת שבהיהדות המעשית בכחה לאלהים.</p>
						</div><!-- .entry-content -->


					
					<h1 class="entry-title">ה</h1>
					
					<div class="entry-content">
					<p>ה. יש אשר יכשלו החיים במהלכם, ולא יעצרו כח ללכת עם הציורים הרוחניים, וייעף אז הרוח השואף להגשימם במעשה. אז תולד מבוכה והדעות יתפלגו. אמיצי הרוח יאמרו, החיים הם עלולי מחלה, אבל גם עלולים לשוב אל הבריאות השלמה, וכל אשר יחובר אל החיים יש בטחון. על כן לא נעזוב את הדגל, האידיאלים היקרים הגנוזים בחביוני המעשים מחוייבים הם לצאת אל האור דוקא על ידי התגלמותם במעשים, והם עוד לא נגמרו, לא באו המעשים עד כה לתעודתם, עד שנוכל לומר עליהם שכבר גמרו את מלאכתם. הם צריכים להאיר את כל חשכת החיים, והחושך עדנה גדול הוא ורב מאד. על כן לא נעזוב את הדגל, נשא ונסבול, נגלם בפועל המעשים את המחשבה הגדולה של הנשמה הישראלית, כאשר החלה האומה לעשות מאז התחילה לראות חיים כלליים שלה. ואם הסבל כבד עתה יותר משכבר הימים, כדאית היא המגמה לשאת עבורה עול. יצאנו כבר מהחוג של עמים ילדים קלי דעת, הקצים בפעולות רציניות שאין הנאתן בצדן. הננו מבוכרים בדעת ורגש אישי מלא, היודעים איך לחיות, ואיך לישא במנוחת לב וחפץ כביר את עול החיים בשביל מטרה נכבדה. אף על פי שהיא עדנה כמוסה, סופה להגלות.</p>
						</div><!-- .entry-content -->


					
					<h1 class="entry-title">ו</h1>
					
					<div class="entry-content">
					<p>ו. ביחד עם שאיפתנו להמגמה העליונה, ולהחזיק לעומתה את היסוד המעשי, אם יכשל כחנו, והמשא המעשי, המחכה למילוי כח בהגלות בו ועל ידו האור האידיאלי, במשך הזמנים יהיה מפני כשלונה של האומה כבד יותר מדאי, נתור לנו עצות נכונות על פי רוחה של נשמת האומה עצמה, על פי דרכה של תורה במילואה, להקל את המעמס בסגנון כזה שלא יחדל הציור הרוחני מפעולות שאיפתו גם רגע בגלל ההקלה המוכרחת.</p>
						</div><!-- .entry-content -->


					
					<h1 class="entry-title">ז</h1>
					
					<div class="entry-content">
					<p>ז. כשפוגמים את הרעיון, כשמתרחקים על ידי השיקוע בקטנות החיים הרגילים מרוממות המחשבות העליונות, שהן מחוללות את המעשים הגדולים, ושהן גנוזות בתוכם בגניזה אלהית עצומה, המעשים הולכים ממילא ונפגמים. ערכם משתפל, והדרם הולך ומועם, עד שהם מתגלים בצורה קצופה, המעוררת קפדה ושממון, תחת שהעז וההדר הוא לבושם הטבעי להם. וכשהמעשים נפגמים, הולך הרעיון ומתרחק, עד שהוא נהפך למין מחשבה קלושה, המעוררת גם היא בוז מכל איש מעשה, מצד מרחקה מן החיים, ומצד רפיון כחה לפעול עליהם.</p>
						</div><!-- .entry-content -->


				
					<h1 class="entry-title">ח</h1>
					
					<div class="entry-content">
					<p>ח. למצא תרופה לעומת מצב איום זה, לעומת מחלה כזאת, האוכלת את שתי הקצוות אשר לחיים, וממילא ניחר תוכם, אנו צריכים להתאמץ כפי היכולת בשמירת המעשים, לחבבם ולאמצם כפי אותה המדה שנוכל, אבל לא לעמוד על תחום זה. מאומה לא נשא בעמלנו, אם לא נצרף אל רוממות המעשים ההשבה אל תעופת הרעיון האצור וגנוז בהם. כשישארו המעשים מצות אנשים מלומדה, לא לבד שלא יועילו, אלא גם ישפילו עוד את הרעיון. וסוף שפלות הרעיון להגמר בביטול המעשים בשאט נפש.</p>
						</div><!-- .entry-content -->


					
					<h1 class="entry-title">ט</h1>
					
					<div class="entry-content">
					<p>ט. לא נבהל כלל מהמפחידים אותנו מתעופת המחשבה, מהאומרים שהננו מתאמרים לעלות מרומי שחקים באין סולם. לא כן, יש לנו סולם מוצב ארצה וראשו מגיע השמימה, המאור שבנשמתנו, בנשמת הכלל ונשמת הפרט, אשר תתעורר יפה על ידי אור גנזי תורה.</p>
						</div><!-- .entry-content -->


					
					<h1 class="entry-title">י</h1>
					
					<div class="entry-content">
					<p>י. בעניני הדעות והאמונות, שיסודתם הם בדברים רוחניים ומופשטים, מזדמן הדבר יותר מבכל מחלוקת, ששני בעלי ריב, שהם כפי המבט החיצוני רחוקים מאד זה מזה, הם באמת אומרים שניהם דבר אחד. וכל עיקר המחלוקת שלפעמים נראה אותה בוערת עד לב השמים, אינה כי אם ריב שפתים, מפני שלא יבין איש שפת רעהו.</p>
						</div><!-- .entry-content -->


					
					<h1 class="entry-title">יא</h1>
					
					<div class="entry-content">
					<p>יא. בבסיס האמונות תלוי הכל באיכות השילוב של המחשבה, איך חלקיה תלויים הם זה בזה, שבהם רב מאד השינוי בין אדם לחבירו, ויותר מזה בין דור לדור. לפעמים נמצא, שעל ידי איזה הגיון ביסוד רעיוני אחד, לאדם אחד נופל אצלו בנין שלם של מוסר ורגשי קודש, ולחבירו אין הדבר נוגע כלל לבנינו הרוחני שנשמתו מתקיימת בו. ולפעמים גם על ידי הרעיון הזה עצמו, שהאחד שוקע ויורד על ידו, חבירו הרי הוא מתעלה ומתרומם.</p>
						</div><!-- .entry-content -->


					
					<h1 class="entry-title">יב</h1>
					
					<div class="entry-content">
					<p>יב. המשכיל משכלל בקרבו את המושגים, שיהיו מסודרים לו בצורה נאותה. והמושגים הרוחניים שהם ממלאים את הנפש, כל מה שהאדם הוא יותר מואר במחשבתו, כך צורתם הכללית היא יותר נכונה, ויותר מתקרבת אל האמת, ואל התכונה שהיא מרוממת את הנפש.</p>
						</div><!-- .entry-content -->


					
					<h1 class="entry-title">יג</h1>
					
					<div class="entry-content">
					<p>יג. שמח היה הרמב"ם כשצורת ההשגחה קבלה אצלו צביון של הדרגה שכלית. וראוי הדבר לשמח על זה, מפני שכל זמן שהאמונה הזאת, שהיא מבססת את חיי העולם, היא מונחת בלא תואר שכלי, איננה מתערבת עם כל גלי החיים של הנפש החכמה, השואפת להשכיל. אבל אחר שקבלה לתוכה צורתה השכלית, הרי היא משתרשת במעמקי הנשמה בכל חדריה ומעמקיה, והאדם מוצא את עצמו מאושר, כשצורתו הרוחנית מתאחדת לחטיבה אחת.</p>
						</div><!-- .entry-content -->
					

				
					<h1 class="entry-title">יד</h1>
					
					<div class="entry-content">
					<p>יד. ממעמקי הגניזה של הנשמה נקח את האור אשר יחיה את העם כולו להעמידו על רגליו. כח החיים הולך הוא ומתגבר, הוא פורץ לו את נתיבותיו, אבל אנו צריכים לחקר את תכנית רוחו. השאיפה לרוח הקודש עליון, רוח הקודש המתדמה לרוח גבורים אזורי כח אלהים שהיה לנו בימים מקדם, בעת הכירה האומה את עצמה, היא מתגברת והולכת. דרך הזרמתה היא פורצת גדרים, היא מוחקת צורות של תמימות וחרדות רגילה, ולכאורה נשאר המצב איום, קרח מכאן ומכאן. אבל אין זה כי אם מעבר. תכף אנו צריכים לגשת אל ההזרחה העליונה, של אור החיים הנובע ממקורו הנשא, מרום מראשון, שיטביע בכחו צורה חדשה ואיתנה, יותר טובה ויותר ממולאה בגבורת קודש, מכל מה שהתמימות הבינונית והחרדות הכושלת יכולה לתן.</p>
						</div><!-- .entry-content -->


					
					<h1 class="entry-title">טו</h1>
					
					<div class="entry-content">
					<p>טו. האידיאלים שבמקור ישראל הולכים ומתגלים, מחיים הם את הרוח, המוכן לקבלם בעצם רעם גבורתם, והם דורשים את תפקידם לכונן עבורם כלים, כלים רבים, נשמות בריאות של דור רענן, יושב על אדמתו ואזור בגבורת ישע ימינו.</p>
						</div><!-- .entry-content -->


					
					<h1 class="entry-title">טז</h1>
					
					<div class="entry-content">
					<p>טז. המקדש, הנבואה והמלכות, וכל תכסיסיהם, שולחים אלינו את קום, את אורם הזרוע בארץ חיים. קרנים מידם לנו, גלי אורותיהם מכים על עפעפינו הסגורות בכל משך זמן הגלות הממסמסת את הכל. הננו נקראים להכון לקראת האור, לדעת מה אנו ומה תפקידנו, מה נשמתנו בכל איתנותה דורשת מאתנו.</p>
						</div><!-- .entry-content -->


					
					<h1 class="entry-title">יז</h1>
					
					<div class="entry-content">
					<p>יז. הרוח הגדול והנעלה, השואף לגדולי גדולות, הוא, רק הוא, מחזיק את החיים ואת האנושיות בהודה וגבורתה. מתאימה עם גבורת החיים המלאים, שממלאים גויות מלאות דם בריא וחיל עצום, מרץ כביר וצהלת חיים אדירה, היא רק גבורת רוח באיתן עליונותה, הזורחת ועולה על האנושיות בכח העז של ישראל, ההולך ומתבלט בחיינו, בהתפרצם עתה בזרם של הנטיה להתקוממות האומה על אדמתה ההיסתורית.</p>
						</div><!-- .entry-content -->


					
					<h1 class="entry-title">יח</h1>
					
					<div class="entry-content">
					<p>יח. באין מטרה לגבורת החיים, תלך הלך ונמוג, חילה ימעט וישח, והיא תתנונה, ותצעד אל הבליה הנכונה לפניה במורד. וגבורת החיים המעוטרת בכלל, בקהל עם, היא מופעת במטרתה הנכונה לפניה בחיינו אנו, בחיים התוכיים שלנו. בשביל כך אנו חיים וקיימים, נלחמים ומנצחים.</p>
						</div><!-- .entry-content -->


					
					<h1 class="entry-title">יט</h1>
					
					<div class="entry-content">
					<p>יט. ההזיה באה מהנטיה לחקר נשגב כשהיא מתפרצת בלא עתה, טרם אשר רכשה לה את ההכנות הדרושות לה, דהיינו עד לא הספיקה ללמוד את הלמודים המוחשיים הפרטיים, הקודמים תמיד לההתעמקות בנאצל ונשגב, ועד אשר לא בססה לה את מעמדה המוסרי בכל מילואו, באופן המספיק למעמד נפש נשגב, הראוי להתאים אל החקר המלא אורה ועזוז נפש כחקר אלוה בצורתו הרוממה. ומזה הטעם הננו מוצאים תמיד, אחרי נטיה של התעוררות דרישת הנשגב, שאחריה באה הזיה, הזיה אמונית או הזיה כפרנית. והכל הוא מפני התלמידים שלא שמשו כל צרכם, אשר עלו למרומי הדרישה בלא הכנה קודמת.</p>
						</div><!-- .entry-content -->	
					

				
					<h1 class="entry-title">כ</h1>
					
					<div class="entry-content">
					<p>כ. עבודה רוחנית גדולה היא לאדם, שיפתח כל כך את עצמו עד שיכיר את קרבת אלהים אליו בפנימיותו. כל סדרי החיים הם מתישרים, כשנטיה זו הכוללת היא מתעוררת יפה. לשם צורך זה, אין הפרש באיזה אופן יבואו לידו ההרגשות על דבר קרבת אלהים, אם יבואו בדרך שכל והכרה הגיונית, או בדרך הרגשה פנימית, ובלבד שיכיר בתוכיותו את עצמה ואמתתה. המצוות כולן והתפילות, הנן המכשירים היותר טובים להרחיב את הנטיה של קרבת אלהים, ולהרחיב את צעדיה במעמקי הנפש. על כן גדול ורם הוא מאד ערך כל תפילה בכונה, כל ברכה ותהילה, כל מצוה וכל מנהג טוב, שהם הם הנם האמצעיים ליסד את הרגשת קרבת אלהים בלבו של אדם בדרך יסוד מוסד. אמללים הם האנשים אשר לא ידעו את ד', אשר לא יתפללו ולא יעשו את המצוות עם כל קהל עדת ישראל. ההכשר שבנשמה לתביעת קרבת אלהים מבקש גם מהם את תפקידו, והם באשר אינם ממלאים את חובתם לנפשם, נשארים הם על ידי זה אומללים, יבשים מכל טל טוהר. ואף אם ירטיבו מעשים טובים, למלאות את צמאון המוסר הטבעי שבתכונתם, לא יוכל צורך זה להספיק את החסר מצד הצורך של תביעת קרבת אלהים, שאיננה מתמלאת כי אם במעשים אלהיים, מיוחדים לשם ד', בשיחת קודש, ומעשה מצוה ופקודי ד'. מתוך החמלה שעלינו לחמול על כללות האדם, וביחוד על בנינו והקרובים לנו בגזע ורוח, הננו מתעוררים לישר לפניהם את הדרך הישרה של קרבת אלהים, שהיא נקנית על ידי התורה בתלמודה וקיומה. וכל מה שתעלה בידנו יותר מטרה נעלה זו, כל מה שיתרבו המעשים הטובים והטהורים, המביאים בטבעם להשרשת קרבת אלהים בכח החיים, כן יגדל האושר בעולם.</p>
						</div><!-- .entry-content -->


					
					<h1 class="entry-title">כא</h1>
					
					<div class="entry-content">
					<p>כא. כח האמונה להקשיב יפה ולקבל ממה שנמסר, הוא מצוי באדם לצורך פיתוחו הכללי והפרטי. עומד הוא כח זה למלאות את החסר, כלומר להכניס באוצרו הרוחני של האדם הארות כאלה, שהן מצד עצמן גבוהות ממנו, עד שלא יוכל ליהנות מאורן. חלושי השכל, שהם מכירים בעצמם את קטנות כחם הרוחני עד שאינם מוכשרים לשפט דברים לאשורם, הנם חנונים בכח אמונה יותר נשגב מגבורי הדעה, שהם מרגישים את חילם בקרבם לדעת ברוח משפט, להבחין דברים רמי ערך. אבל לעומת זה, חכמי לב, כשהם באים בדרך שכלם אל המקום ששם באמת שורה כח נשגב שאין בינתם יכולה להולמו, הם מוציאים מחביונו את כח האמונה, ובזה הם עומדים על מעלה לא פחותה, מצד התכונה הטבעית של האדם, מכל המוני העם, שהטבעיות האמונית נשמרת בהם בטהרתה.</p>
						</div><!-- .entry-content -->


					
					<h1 class="entry-title">כב</h1>
					
					<div class="entry-content">
					<p>כב. האמונה בחיים היא מצויה בהמון יותר ממה שהיא מצויה אצל המפותחים בעלי הבינה. אבל האמונה ההיא, הלא היא אמונה דמיונית. ולעומת זה, בעלי השכל, המתרוממים בכחם הרוחני ממעל לשדרה ההמונית, אי אפשר כלל שתהיה קבועה בקרב לבם האמונה בחיים הגופניים, אבל לעומת זה הם מלאים אור ואומץ באמונה עליונה בחיי האמת. אמנם, כדי שיהיה מצבם מבוסס יפה, צריכים הם להתגבר על כל מכשולי החיים הגופניים ברוח גבורה, המצוי אצל חכמים בני חורין. ואז מזהירים הם כזוהר הרקיע, וממעל לכל ענני הדמיון זורחת להם שמש צדקה של מדע והשכל, הרוצפת בקרבה חן טוב ושלות הנשמה.</p>
						</div><!-- .entry-content -->


					
					<h1 class="entry-title">כג</h1>
					
					<div class="entry-content">
					<p>כג. ההבנות השונות בדעת אלהים, יש לכל אחת מהנה מקום בסדרי החיים. ותכונת הנפשות חלוקות הנה זו מזו בדבר ההכנה של כל אחת מהן, לאיזה דרך של הבנה תהיה נמשכת. אין אדם יכול לרדת לסוף דעתו של חבירו בדעת אלהים הפנימית שבקרבו, וההשויה החיצונה על ידי שיווי הדיבורים ואופני ההרצאה, ושיווי של דרך החיים, נוגעת רק בשטח החיצון של הדעה, אבל בפנימיותה היא תמיד מחולקת ועומדת בכל אחד שבבני אדם בצורה בפני עצמה.</p>
						</div><!-- .entry-content -->


					
					<h1 class="entry-title">כד</h1>
					
					<div class="entry-content">
					<p>כד. לעולם אנחנו צריכים להתהלך בתוך השביל שבין השינוי וההשויה, ולעבד את הדיעות בצורה כזאת, שיהיה אפשר לכל אחד ואחד למצא בהם את רוחו המיוחד, ולהיות עם זה נכלל בתכונת ההשויה, הכוללת את הכל לחטיבה אחת.</p>
						</div><!-- .entry-content -->


					
					<h1 class="entry-title">כה</h1>
					
					<div class="entry-content">
					<p>כה. לעת הכשלון של האומה, שהיא עם זה ביחד גם כן עת ההתקוממות והתחיה, אנו חייבים לעבוד עבודה רוחנית גדולה, עבודת הבירור והליבון של הרגשות והדעות, וביחוד עבודת בירור החוש האסתתי, הגבלת כח הדמיון, לחזק אותו על יסודות נאמנים באותה המדה שהוא מועיל ומחזק, ולבער אחריו במקום שהוא פורץ את גבולו והולך בדרך לא סלולה.</p>
						</div><!-- .entry-content -->	


				
					<h1 class="entry-title">כו</h1>
					
					<div class="entry-content">
					<p>כו. מכל הזרמים הרוחניים השונים שבחללו של עולם האנושי, נמצא שורש בכנסת ישראל, מתוך שהיא, במובן הרוחני, המיוחד למשאות נפש המתרוממת למרומי האושר הטהור, מרכז האנושיות. ובגלל זה אי אפשר כלל שנעלים עין מכל זרם, בבואנו לברר את כח הרוחני של כנסת ישראל, "הכלה", "דכלילא מכל גוונין".</p>
						</div><!-- .entry-content -->


					
					<h1 class="entry-title">כז</h1>
					
					<div class="entry-content">
					<p>כז. אבל אנו צריכים להגות וללמוד ברוחב לב, בדעה צלולה, וברוח אומץ, המסוגל להתפתח באיש היודע את מטרתו בהכרה ברורה. יחד עם לימוד הדעות, אנו מוכרחים לסגל לנו את השאיפות המוסריות היותר טובות ועליונות, כדי שיהיה לנו בסיס נפשי הגון על מה לבנות עליו את השאיפות הנעלות, שהדעות הקבועות באומה, הנטועות כארזי אל בשרשי האמונה ובענפי התורה והמצוות, מושרשות בו.</p>
						</div><!-- .entry-content -->


					
					<h1 class="entry-title">כח</h1>
					
					<div class="entry-content">
					<p>כח. מבוא גדול יש להפסיכולוגיה הפרטית, וכן הכללית, הלאומית והאנושית, עם דרכי ההסברה של ארחות התורה והעבודה. ביחוד אנו צריכים להכנס במעמקי חכמת הנפש, כדי להסביר את תוכנם של המחשבות הפועלות עלינו לרגלי המעשים והדיבורים, שעל ידן אנו נכנסים להבנת כוונת המצוות והתפילה, וגודל ערכן על חינוכנו המוסרי ותיקון העולם בכללו.</p>
						</div><!-- .entry-content -->


					
					<h1 class="entry-title">כט</h1>
					
					<div class="entry-content">
					<p>כט. כל מה שאנו מדברים בענינים הנשגבים הרוחניים, ביחוד בעניני האלהות, הכל הוא יותר נמשך למעמד הענינים במצב הנפש שלנו, ממה שהוא מתיחש אל העולם החיצוני. אלא שיש ערך ידוע של יחש, מה שמעמד נפשנו, הוייתה ומציאותה ואופני פעלה, מתיחסים אל העולם וההויה כולה. וההויה היא בקרבנו פנימה אולי עוד יותר ממה שהיא חוץ לנו. כשאנו מתעלים, מתעלה ההויה כולה, ובעילויה הרי גם אנו מתעלים. חיי החול מסגירים אותנו בחוג צר של החושים המוגבלים, עד אשר לא נוכל בעצמנו לדעת את עצמתנו וגדולתנו. ויש אשר כדי להכיר איזה צדדים של ההויה, צריך דוקא סמיות עין לגבי הנשגב והגודל שלנו. האור הזרוע יטשטש לנו קוים פרטיים רבים ונכבדים. אבל עם כל מה שנהנה מאורם של אפלי העינים, אשר יכירו יותר ממנו בהקוים הפרטיים, לא נהיה כמותם, ונתאמץ תמיד להיות טשים במלא האורה.</p>
						</div><!-- .entry-content -->


					
					<h1 class="entry-title">ל</h1>
					
					<div class="entry-content">
					<p>ל. אף על פי שהטעות בדברים האלהיים היא דבר מזיק עד מאד, מכל מקום אין עיקר ההיזק הנמשך מהמושגים המשובשים יוצא אל הפועל, עד כדי להמית את בעליו מיתת נשמה, רק כשהוא מתגלם במעשים, או לפחות כשהוא יורד לתוך דעות ורגשות כאלה שסופן מוכרח להתגלות במעשים. אבל כל זמן שהדבר עומד בצורתו המופשטת, אין כאן עקירה עקרית.</p>
						</div><!-- .entry-content -->


					
					<h1 class="entry-title">לא</h1>
					
					<div class="entry-content">
					<p>לא. ובזה הננו קרובים לסברת הראב"ד, שהשיג על הרמב"ם במה שקרא למי שמאמין ההגשמה באלהות מין. ונוכל להסכים, שכל זמן שאותו המגשם לא יעשה לו פסל ותמונה, הרי לא גמר את מחשבתו, ונשארה היא עדיין בחוג הרוח, שלא תוכל להיות נכללת בשם עקירה ויציאה מן הדת.</p>
						</div><!-- .entry-content -->
					

				
					<h1 class="entry-title">לב</h1>
					
					<div class="entry-content">
					<p>לב. באמונות הנוטות מכלל התורה, כמו האמונה הנוצרית והמחמדנית, אין עיקר הארס מונח במושג האלהות שלהם, שהוא שונה ממה שהוא נכון להיות על פי יסוד אורה של תורה, כי אם במה שיוצא מזה הריסת המצוות המעשיות, וביטול תקות האומה ביחש לתחייתה השלמה.</p>
						</div><!-- .entry-content -->


					
					<h1 class="entry-title">לג</h1>
					
					<div class="entry-content">
					<p>לג. בתוך עצמיות הנפש טמונות וספונות כל הנטיות היותר טובות. אמנם, צריך להוציאן אל הפועל, והפועל היותר טוב הוא הדיבור, הפועל על הרעיון והציור. על כן נכבדה היא מאד התפילה, במה שעל ידה יוצאים אל הפועל רגשי לב היותר נעלים. והתפילה היא עשויה בצורה המתאמת לרגשי הלב, שדרך הקשבתם היא אחרת, לא כאותה הדרך של ההקשבה ההגיונית. אמנם כשהנפש הפרטית והלאומית היא בריאה, יודעת היא יפה את חילה, ואינה מתפחדת כלל מפני הסתירות ההגיוניות, כי היא יודעת ששונות הן דרכי ההרצאה של ההגיון ושל ההרגשה הנשמתית. וכשהמצב הוא כן, התפילה הולכת ופורחת, עולה היא כשלהבת העולה מאליה, בלא שום מחשבות זרות, ובלא שום עצבון רוח. אבל על ידי דלדול האומה, נתמעט כח הרגש הלאומי, ותחתיו נשאר רק ההגיון, שעם כל לקותו, הוא מסעד את הרגש. אבל בכל זאת, כיון שהרגש הנשמתי במצב החולשה שלו צריך הוא להיות סמוך על שולחן אחר, ואיננו מתפרנס מתוכו, הסתירות מתגלות, והמלחמה מתעוררת בכל עת תפילה, המחשבות הולכות ומתטרפות, והתפילה אובדת את ערכה הגדול, להחיות את הנשמה בעצם. וממילא הכונה מתחלשת, ונשארת היא מצות אנשים מלומדה. ומתוך שאינה מפרנסת יפה את הרגש, כשם שאינה מתפרנסת יפה ממנו, הולכת היא לנוע על אהלי השכל והחשבון. וכשהשכל מטפל הוא בידיו הקרות בתפילה החמה, בת האש השמימית, הוא מאבד את חילה, וממעט גם כן את אורו הבהיר והקר, ונעשו שניהם יחד לקויים.</p>
						</div><!-- .entry-content -->


					
					<h1 class="entry-title">לד</h1>
					
					<div class="entry-content">
					<p>לד. אי אפשר להדבק באמת בהיסוד הלאומי של ישראל, כי אם מי שכבר נשמתו הוטהרה על ידי תשובה מחטאות האדם המגונים ומדותיו הפחותות, או מי שנפשו לכתחילה היא נפש טהורה. כי היסוד האמיתי של תכונת האומה הישראלית, היא שאיפת הצדקה העליונה, צדקת ד' בעולם. וכל מי שנזדהם באיזה חטא, לפי אותה המדה של זוהמתו אין החפץ של הצדקה והטוב מאיר בקרבו כראוי, על כן לא יקושר באמת עם התכונה הלאומית, עד אשר יטהר.</p>
						</div><!-- .entry-content -->


					
					<h1 class="entry-title">לה</h1>
					
					<div class="entry-content">
					<p>לה. כשמתעלים מעל לההגבלות ההגיוניות, מתגדל הערך של הטוב עד כדי לעורר חמדה של שלהבת גדולה בכל קומת הנשמה. האחדות הרוחנית של המציאות, כשהיא מוכרת בהכרה פנימית עליונה, מושכת היא את הנפש אל הטוב, אל המעשים הטובים וההרגשות החמודות, הנעימות נעימות עולמים מצד עצמן. האמונה מתגדלת בקרב כליות ולב, וההרגש שבכל טוב, שהאדם היחידי מרבה בסיגולו מעשים טובים, מחשבות ודיבורים טובים, הוא מנעים בזה את ההויה כולה, מעודד את האדם, ומרקיעו לשחקים. יודע הוא האדם, בשעה ששפע של רוח הקודש שופע על נשמתו, שבכל עת שהוא מרומם את עצמו, על ידי מעשים טובים, על ידי התעוררות עליונה לחשק האלהות, החכמה, הצדק, היופי והמישרים, הוא משכלל בזה את התכונה הרוחנית של ההויה כולה. האנשים כולם נעשים יותר טובים בסתר לבם על ידי ההטבה העליונה של כל אחד מהם. כמה עצובי רוח יגונם נעשה נח, ומהול בנטפי נחם, על ידי התעוררות נחמת אל שבנשמה אחת בחזקה. אפילו החיות הטורפות, וכל היצורים המזיקים, נעשים יותר נחים, ארסם מתרכך מעט, על ידי ההכרעה הכללית של הנשמה המתענגת על ד'. והטובים שבבני אדם מתגדלים בטובם, ושמחתם בטוב וביושר מתגדלת, והעולמות כולם העליונים, מלאכי מעלה, מתעוררים בזמרת קודש נעימה, ומתעלים ברננת יפעה וחן, ופמליא של מעלה מתאדרת בגבורה. וכל אלה המחשבות המגדילות את עז הנפש, אין להם מקום כי אם בנשמה החפשיה חופש גמור מזיקי ההגיון, הכובל את הרעיון וממית את השירה.</p>
						</div><!-- .entry-content -->


					
					<h1 class="entry-title">לו</h1>
					
					<div class="entry-content">
					<p>לו. לכל החי אשר על פני האדמה, ובכל מלא היקום, בכל מקום שחיים נמצאים שם, שורר שם החק של נטיית שמירת הקיום. זה החק הולך הוא בטבע בדרך הכרח, והוא הולך ומתחלש במקום שמתפתח השכל השופט, שמבחין את ערך הקיום לא בשפיטה טבעית כי אם בהכרעה שכלית. אמנם תיכף כשהשכל מתעורר אפילו מעט, אף על פי שעדיין איננו מספיק להכריע ולהורות בתוקף את דרך החיים, מיד הנטיה הטבעית מתחלשת. והחק הזה הוא לטובה ושכלול, כדי שיהיה השכל מוכרח להחזיק מעמד, ויהיה גם הוא נעזר על ידי הנטיה הטבעית של חפץ הקיום, שאיננה זרה לו לגמרי. ראה ראינו את הדבר ביחש לקיום האמונה בעולם, וביותר בישראל. הדת היתה נשמרת בכללות האומה, והאמונה היתה יפה מוחזקת באנושיות. הגורם לזה היה הכח של הנטיה הטבעית. לא היה אפשר לחיי החברה ועמדת הלאם להיות קיימים, כי אם על ידי הכח של קיום האמונה. אבל כשנשתכללו החיים, והשכל וההכרה המוסרית נתפתחו, נתחלשה הנטיה הטבעית הזאת, ומעתה אין הדת והאמונה מתקיימים עוד על פי הנטיה הטבעית, כי אם על פי הכרעת הכרה בטובם ואמתתם. ואף על פי שההכרה עוד לא נתבכרה, כי לא באה עדיין ההתפתחות הרוחנית לידי מדה זו, מכל מקום הועילה התחלת ההתנוצצות שלה, להחליש את הנטיה הטבעית. וכיון שסוף כל סוף מעמד קבוע ומלא אי אפשר בלא אור האמונה, המרומם מכל מחשכי האדם, מוכרחת היא ההכרה להתעלות, עד אשר תבוא אל מטרתה, והיה אמונת עתך חוסן ישועות חכמת ודעת. </p>
						</div><!-- .entry-content -->


					
					<h1 class="entry-title">לז</h1>
					
					<div class="entry-content">
					<p>לז. רוממות הנשמה צריכה לדחות ממנה את התכונות השפלות, והשעשוע של אור הדעה מעלה את האדם ממעמקי העבדות הדמיונית שהוא קשור אליה תמיד. הדעה הצלולה אי אפשר שתתכונן, כי אם כשיסורו הסיגים של מורך הלב, של חנופה ושל הונאת עצמו, מהתכונה הפנימית של האדם.</p>
						</div><!-- .entry-content -->


				
					<h1 class="entry-title">לח</h1>
					
					<div class="entry-content">
					<p>לח. היהדות בגולה אין לה בסיס מעשי בעצם, ואינה כי אם חזון לב, המיוסד על ציורים של תקוה ושל הגות יקר, מצד העתיד והעבר. אמנם יש קצבה כמה כח יש בחזון לב לישא עליו את המשא של החיים ולסול בכחו נתיבה לחיי עם. והקצבה נראה שכבר מלאה צבאה. על כן יורדת היא היהדות בגולה פלאים, ואין לה תקנה כי אם לנטע אותה במקור חיים של חיים ממשיים. ואפילו ניצוץ אחד של חיים ממשיים יחיה המון גדול ורב של חיים חזיוניים. החיים הממשיים של היהדות, אינם מתגלים כי אם בשיבת האומה לארצה, שהיא המסילה הסלולה לשיבתה לתחיה. כל העליוניות שברוחה ובחזון לבה יקומו ויחיו, כפי אותה המדה שהיסוד המעשי יתפוס מקום להחיות את החזיון המתעלף.</p>
						</div><!-- .entry-content -->


					
					<h1 class="entry-title">לט</h1>
					
					<div class="entry-content">
					<p>לט. כל מה שהעולם מתבסם יותר, ורוח האדם מתפתח בקרבו, מתעוררת יותר התביעה לחיות על פי הרוח הטבעי שבקרבו, בקול יותר חזק. וזו התביעה יש בה הרבה מן האמת והצדק, ושלמי הדעת צריכים הם לזככה ולהעמידה על מכונה. האדם הולך ומוצא את אלהים בקרבו. בנטיותיו הנכונות, ואפילו אותן הנראות בראש שהן משגות מן הדרך הטובה, המוסכמת מצד ההשקפה הרגילה, יוכל הוא לעלות למדה עליונה כזאת, עד שידע לכונן את הכל לתכנית העז והאושר.</p>
						</div><!-- .entry-content -->


					
					<h1 class="entry-title">מ</h1>
					
					<div class="entry-content">
					<p>מ. כשכנסת ישראל מתעוררת לתחיה, מוצאה היא בקרבה פנימה את עזה וכבודה. וכל הטוהר והקודש הרגיל להמצא בהכנעה ומשמעת, הולך הוא ומתנוצץ בהעז הנשמתי של הופעת הגבורה של האומה, ובדעה טהורה מחברים את הרוחות החדש והישן יחדו.</p>
						</div><!-- .entry-content -->


					
					<h1 class="entry-title">מא</h1>
					
					<div class="entry-content">
					<p>מא. ההגנה על היהדות ההיסתורית, היהדות המעשית, היא אחת מהחובות היותר גדולות לכל בעל נפש, אשר יש לו איזה כח לעשות ברוחו. העזיבה המעשית, מרפיון רוח, העדר השיתוף בארחות החיים עם כללות האומה לדורותיה, בשמירת שבתות ומועדים וקדושתם, במאכלות אסורות ופרטיהם, בויעוד בתי כנסיות ובתי מדרשות, פוחת הוא מעט מעט את צורת האומה, ומדלדל את כח חבורה. ואם אי אפשר להמעשים להיות נשמרים אלא בהסברה והטעמה של הדעות המגינות עליהם, הרי התעמולה של קנין הדעות ההן חובה שוה היא להתעמולה של הקנאת המעשים.</p>
						</div><!-- .entry-content -->


					
					<h1 class="entry-title">מב</h1>
					
					<div class="entry-content">
					<p>מב. התורה אחוזה היא ברוח ישראל. רוח ישראל המופשט הוא מלא כל, אור אלהים, תעודת ההויה, מקור הנשמות. התורה כשמתגברת, כשידיעתה מתרחבת, כשאורה מזהיר, כשרגשותיה מתעמקים בקרב כל נשמה, האורה האלהית מתפשטת יותר בעולם, מתהדרת ומתעלה. וכל העולם כולו הרי זה מתעלה בעילוי היחידים מרוממי הרוח.</p>
						</div><!-- .entry-content -->


					
					<h1 class="entry-title">מג</h1>
					
					<div class="entry-content">
					<p>מג. החושבים הטהורים באים לגדולתם בהרחבת מחשבתם. אבל גם הם צריכים להגביה את רגשותיהם. וכשהם טובעים במצולות המחשכים, צריכים הם לקרא בחזקה, בהתעוררות, אל נפשם, לצאת מאפילה לאורה. אז יצעק לבם אל ד'.</p>
						</div><!-- .entry-content -->
						

				
					<h1 class="entry-title">מד</h1>
					
					<div class="entry-content">
					<p>מד. הכח, אומץ הגוף, מוכרח להיות נמצא בצדיקים ישרי לב, כדי שתהיה מכרעת הופעת חפץ הטוב את השפעתה בעולם. חלישות הכח של צדיקים, שהם צריכים להיות נאזרים בגבורה, מחליש את אור העולם.</p>
						</div><!-- .entry-content -->


					
					<h1 class="entry-title">מה</h1>
					
					<div class="entry-content">
					<p>מה. לפעמים אין ממלאים חסרון רוחני בשום עבודה ושום תשובה, כי אם בהגברת כח הגוף.</p>
						</div><!-- .entry-content -->


					
					<h1 class="entry-title">מו</h1>
					
					<div class="entry-content">
					<p>מו. כשהולכים בדרך העיון הטהור באלהיות, מרגיש האדם בעצמו שיש מסך המבדיל בינו ובין ההשגות הבהירות, והנשמה בעצמה מכרת שהמסך הזה הוא המעשים והמדות שאינם טובים. ומיד מתעוררת בקרב הלב התשוקה לתשובה שלמה, שהיא המעולה שבתשובות. ולפעמים רבות לא תצא אל הפועל כראוי, עד שתהיה סמוכה לה התפילה הרעננה, ואז ישוב מעיין הגבורה להיות מפכה והולך על הנשמה.</p>
						</div><!-- .entry-content -->


					
					<h1 class="entry-title">מז</h1>
					
					<div class="entry-content">
					<p>מז. המחשבה בעניני האלהות היא פועלת לטובה על כל תכונותיו של האדם כשהיא בטהרתה, כלומר כשהיא באה בחשק פנימי של הכרת האמת, וחפץ הצדק והמישרים, בלא שום פניה גסה. ולא על תכונותיו היחידיות של האדם היחיד היא פועלת לטובה, אלא שהיא מעדנת ומזככת את ההויה כולה, על ידי מה שחלק אחד ממנה, שהוא האדם הדורש את אלהים באמת, הולך הוא ומתעלה.</p>
						</div><!-- .entry-content -->


					
					<h1 class="entry-title">מח</h1>
					
					<div class="entry-content">
					<p>מח. כל מה שדרישת ד' מתגברת ביותר בלבו של אדם, אהבת כל הבריות כולם מתרחבת בקרבו, והוא אוהב גם את הרשעים ואת הכופרים, וחפץ בתקנתם, מפני שהוא באמת מתקנם בגדולת אמונתו. אמנם בגלוי, אין בכחו של האדם להראות אהבה כי אם למי שמוצאים בו גם כן דבר טוב, שאז יוכל להדביק את אהבתו בצד הטוב, ולא יזיק אותו כלל הצד הרע והמכוער של אותם האנשים, שהוא אוהב אותם מצד מדתו הטובה של אהבת הבריות, הכוללת בקרבה להיות טוב ומטיב לרעים ולטובים.</p>
						</div><!-- .entry-content -->


					
					<h1 class="entry-title">מט</h1>
					
					<div class="entry-content">
					<p>מט. בתפילה ובמצוות בונים את כח המדמה שיהיה טהור וחזק, וראוי להיות מבוסס עליו השכל הפועל.</p>
						</div><!-- .entry-content -->


				
					<h1 class="entry-title">נ</h1>
					
					<div class="entry-content">
					<p>נ. הציור של האלהות שהאדם מצייר בדעתו, הוא תמיד מעורב עם סיגי דמיונות כוזבים, ומתוך כך מכשיל הוא את חיי האדם והחברה, וכל העצות הרעות בדרכי החיים, וכל המדות הרעות, נובעות הן מזה. ואין ניצל האדם ממחלה זו, אלא אם כן ירגיל את שכלו להיות עסוק בארחות החיים הטובים, ודרכי החכמה והמוסר, והרעיון על דבר אלהים יהיה לו ליסוד כל שאיפותיו, אבל בלא שום ציור פרטי. אז ימלא תמיד מחשבות בהירות, וכחו הרוחני יתחזק תמיד, במעלה אחר מעלה.</p>
						</div><!-- .entry-content -->


					
					<h1 class="entry-title">נא</h1>
					
					<div class="entry-content">
					<p>נא. תשוקת הצדק והנטיה המוסרית, כשהיא מתגברת הרבה בלבו של אדם, מתהפכת היא לפעמים למין מחלה שמאבדת טובה רבה, כשהיא מנקרת תמיד בתוכיות ההרגשות, ומוצאת פגמים במהלך המוסרי, ומאיימת על האדם יותר מדאי, עד שהיא עומדת כמסך מבדיל לפניו בינו בין אור ד', הזורח בתוך שמחת הנפש.</p>
						</div><!-- .entry-content -->


					
					<h1 class="entry-title">נב</h1>
					
					<div class="entry-content">
					<p>נב. העבירות והמדות הבלתי מזוקקות הן מטמטמות את הלב, עד שאי אפשר כלל לההסתכלות האוביקטיבית שתתרחב ותתפשט יפה כל זמן שהנפש חשוכה על ידן. המעיין החפץ להתעלות למרומי ההשכלה, ירגיש את זה מנפשו, והכרח גמור ירגיש בעצמו לשוב בתשובה שלמה, לצרך ההשכלה בעצמה שלא תהיה לקויה. ועל כל חטאות האדם שבין אדם למקום, התשובה הרוחנית משיבה מיד את ששון הישע של אור הרוח, אבל בעבירות שבין אדם לחבירו, שאי אפשר להנפש להשתלם עד שיתוקנו בפועל, ולפעמים יפגשו מכשולים ומניעות שאי אפשר להתגבר עליהם, וכל זמן שלא נתקנו הן מונעות את אור הדעת, וממילא הן מעכבות את ההכרה של הצדק הכללי, ואת החשק אליו לצאת מהסתרתו, מכל מקום על ידי הסכמה חזקה להזהר לפחות על להבא מחטוא לבני אדם, ולהתאמץ בתיקון העבר, כפי אותה המדה של התקיימות התשובה במעשה כן יוסיף האור הרוחני לזרוח על הנשמה, עד אשר אומץ הרוח בעצמו ירבה לו דרכים איך להשלים את התשובה המעשית, כדי שיוכל האור הרוחני לחול על הנשמה הצמאה אליו, בכל מילואו ובכל טובו.</p>
						</div><!-- .entry-content -->


					
					<h1 class="entry-title">נג</h1>
					
					<div class="entry-content">
					<p>נג. התשוקה אל השכלה רוחנית ואל ציורים עליונים בהרחבה, היא בעצמה מעוררת הכשר להתלבשות של רוח הקודש.</p>
						</div><!-- .entry-content -->


					
					<h1 class="entry-title">נד</h1>
					
					<div class="entry-content">
					<p>נד. כשאדם משליט את השכל על נפשו, והנהגתו את עצמו אינה הולכת בדרך ההכרעה הטבעית הפשוטה, כי אם על פי השפיטה השכלית, הוא מטביע בחלק ידוע מן ההויה כולה את ההטבעה הזאת, שהצד היותר מאיר שבה יגלה את אורו ואת שליטתו, וממילא מתבסם העולם על ידי זה, לפי אותה המדה שהאדם ההוא תופס בו מקום. ואם הוא מתעלה כל כך, עד שההכרעה הטבעית שלו הולכת היא, מצד ריבוי תשוקת הנפש אל השכל והיושר, דוקא על פי השכל, אז מאיר הוא בעצמיות ההויה את האור הגנוז, עד שמתהפכים חלקים רבים שהם מצד עצמם עכורים ושפלים, לבהירים ונשאים.</p>
						</div><!-- .entry-content -->


					
					<h1 class="entry-title">נה</h1>
					
					<div class="entry-content">
					<p>נה. הרעיון שכל ההויה כולה היא רק ענין האלהות, ואין עוד דבר לגמרי מבלעדי ד', הוא מענג את הלב מאד. והתענוג הרוחני שהרעיון הזה מסבב, הוא המופת על צד האמת המתבטא על ידו.</p>
						</div><!-- .entry-content -->
					

				
					<h1 class="entry-title">נו</h1>
					
					<div class="entry-content">
					<p>נו. החטא גורם, שהאדם מתירא מפני מחשבתו, ועל כן איננו מרבה לעיין במושכלות העליונות. וכל מה שהאדם מתרחק מן החטא, כך מתמעטת פחדתו מן המחשבה, ויוכל לעלות במרחבי אין קץ, ובדברים העומדים ברומו של עולם, בציוריו.</p>
						</div><!-- .entry-content -->


					
					<h1 class="entry-title">נז</h1>
					
					<div class="entry-content">
					<p>נז. ההסתפקות שאדם מסתפק בהשגותיו באלהות בדמיונות הכוזבים שהם שרויים בלבו של אדם מימי חסרון הידיעה, היא מפני הלהיטה אחרי התאוות הבהמיות.</p>
						</div><!-- .entry-content -->


					
					<h1 class="entry-title">נח</h1>
					
					<div class="entry-content">
					<p>נח. ההשתקעות העמוקה בדעת אלהים, מתוך דעה שלמה המתלבשת בהרגש נאה ולבוש מזהיר של דמיון מבוסם, אין לשער את יפיה ותענוגיה. כל חוזי חזיונות, וכל משוררי אהבה בתענוגים, ילאו לצייר גם חלק קטן משביעת הנשמה ונחלי עדניה, במעמדה הנשא, כשהיא עומדת כולה בעולמה האלהי. ולבד התענוג הנשגב באין חקר, הצורה הרוחנית שהנשמה לובשת על ידי מעמדה הנעלה הזה, היא מלאה הוד מלכות, וכל הדרת המדות הטובות, עד שהיא מתבסמת בבסמי עדן של המוסר היותר זך ונאור, בתכונה כל כך שלמה ומאירה, שאין ערוך לה בכל הטבעה מוסרית שבעולם שיכולה לבא על ידי איזה לימוד והכרה אחרת. ביסומה של הנשמה בעידונה העליון חודר הוא כל כך בכל כחותיה ושרשי הוייתה, עד שהיא מבסמת בחילה גם את כל הסובב אותה, וכל הנוגע בה בסיבוב ונגיעה הוייתית ומציאותית. וכשנשמה מאירה ומתעדנת על ד', וענג הכרת האלהות ומשושה מצויה בתבל, כל הנשמות כולן, וגם כל נפש חיה, וכל שיח וצמח, גם כל כח חיים צפון בכל יסוד ודומם, שואב עדנה והתעלות. וההשקפה הבהירה הזאת, שתכליתה קנויה היא על ידי רוח הקודש המוכשר להופיע בישראל, ועל ידו בעולם כולו, היא גם עכשיו המקור הראשי של כל התענוגים כולם.</p>
						</div><!-- .entry-content -->


					
					<h1 class="entry-title">נט</h1>
					
					<div class="entry-content">
					<p>נט. ישנה צורה מיוחדת שהדמיון מתלבש בה כשהשכל פועל עליו. ואותה הצורה היא קדושה, ומבסמת את העולם, ומטהרת את האדם מכל טומאותיו. וכל זמן שהצורה הזאת מתטשטשת, והדמיון מצטייר על פי חק שלו בעצמו, בלא השפעת השכל עליו, אז הוא המקור היותר נרפש לכל תקלה ולכל חטא ועון, בחיי היחיד ובחיי הציבור. הצורה הזאת של הדמיון, עומדת היא בעצם טהרתה על פי ההשפעה הישרה של השכל, אצל אותם האנשים שבעצמם יש כח לחיות חיי הרוח באור השכל. אבל היא משתכללת ונבנית גם כן בצורה הגונה על ידי ארחות החיים וציור הרגשות, שהגדולים משיגים אותם מצד השפעת השכל, כשיעשו אצל הבינונים והקטנים על פי ההשפעה הכללית שיש להגדולים על הקטנים. והמעשים והציורים יובילו את כח החיים המתקשר בצורות הדמיוניות, אל המטרה הרצויה.</p>
						</div><!-- .entry-content -->


					
					<h1 class="entry-title">ס</h1>
					
					<div class="entry-content">
					<p>ס. אמנם השכל המלא, שהוא ראוי לכונן את אשורי הדמיון על דרך החיים, הוא השכל האלהי, שממנו באה הופעת הנבואה, בהתגלות התורה, ואור רוח הקודש. והמשכת ארחות החכמה של כל דורשי ד', וכל התכונות הנפשיות הנפעלות מהשפעה זו, וצורת החיים שעל פיה, מרוממים הם את הדמיון משפלותו, ומאירים אותו באור השכל, לאושר האדם.</p>
						</div><!-- .entry-content -->


					
					<h1 class="entry-title">סא</h1>
					
					<div class="entry-content">
					<p>סא. ישנם אנשים אשר עשה אלהים אותם ישר, שתכונתם שוקטה, וההדרכה הישרה והמנוחה הפנימית היא גורלם הקבוע להם. אמנם אם יתיגעו בתורה, במוסר ובחכמה, יעלו במעלות גדולות, אבל בכל אופן הנם אנשי יושר טובים והגונים. גורלם של אלה הוא להיות עסוקים במקצועות המעשיים בפועל, או בחכמות המעשיות. הצד המוסרי שלהם עומד הוא על עצמו, על עמדו ומנוחתו. יוכל להיות שלא יעלה למעלה רוממה, אבל גם לא ישפל למדרגה שפלה. אבל סוג שני נמצא, שאין בהם מנוחה. עומדים הם תמיד בשיקול, להיות עולים עד לרום שמים, או גם לרדת למעמקי תהומות. אלה צריכים הם לתקן את אישיותם הרוחנית מדי יום ביומו. אלה, כשיסגלו לעצמם את אותה הדרך שהם צריכים לה, יעלו מעלה מעלה, אבל אם יעזבו אותה, עלולים הם לרדת מטה מטה. אלה הם שהם צריכים להיות עסוקים תמיד בתורה ועבודה, במוסר וברגשי קודש, וחלילה להם לפרש לדרך ארץ, ולחכמות מעשיות. במהלך הדורות בכלל, נמצא לפעמים דורות כאלה שתכונתם הכללית היא מסוג הראשון, שהם בעלי מנוחה, בעלי אופי קבוע, וחינוכם ראוי להיות דומה לאלה היחידים בעלי האופי הקבוע. וישנם גם כן דורות בעלי אופי מתנודד, שפרנסתם הרוחנית צריכה להיות מתמדת בהשפעה תדירית. ולפעמים אנו מוצאים שבאיזה חלק מיוחד יהיה לאיש או לדור פנים של מנוחה, ובחלק אחר פנים של תנועה, וצריכים המנהיגים, הדואגים לטובת הכלל, לשום אל לב איך לחנך את הדור ביחש לכל חלק וחלק בפני עצמו.</p>
						</div><!-- .entry-content -->	
						

				
					<h1 class="entry-title">סב</h1>
					
					<div class="entry-content">
					<p>סב. כל המחשבות שהן נאמרות ונהגות על פי הדמיון, המביא להטבת המוסר ולרגשי קדושה, הנן קיימות תמיד, אפילו כשיאיר עליהם האור של השכל הבהיר, אלא שהן מתחדשות בצורה חדשה.</p>
						</div><!-- .entry-content -->


					
					<h1 class="entry-title">סג</h1>
					
					<div class="entry-content">
					<p>סג. כנסת ישראל עומדת היא עכשיו על המעבר, לצאת מתוך חיים אינסטינקטיים, לחיים של הכרה. האינסטינקט הטבעי הוא יותר בטוח במהלכו, ויותר מכוון בפעולתו לקיום החיים, אבל התכונה המשוכללת של האדם, לא תתן לו להשאר לעולם חבוק במעמדו הטבעי, ובעל כרחו של האדם מתרומם הוא מחוגו, ויוצא אל המדרגה ההכרית, שבה הוא אובד הרבה מסגולותיו הטבעיות, אבל סוף כל סוף הוא מסגלם לו בצורה יותר יפה. ככל החיים והאדם, שבכל זמן שהנם נתונים במעמדם הטבעי, פועל הטבע עליהם להחכימם בחכמת שמירת החיים והמשכת ההויה, וכל מה שהם מתחילים להיות יותר בעלי תרבות והכרה, הנם צריכים לעשות את כל הדברים הללו עצמם מתוך הכרה פנימית ברורה, ולא מתוך דחיפה פנימית חזקה ועורת, כך הוא מעמד האומה בגולה ליחש היהדות, הוקרת האמונה ושמירת התורה. במצב התרדמה, האינסטינקט של חפץ הקיום הלאומי רדה בכל יחיד לשמור את הדת, ולכבד את האמונה בכלל, מהכרה פנימית טבעית, שבהפרד כל אחד לעברו בחיי הדת יבוטלו רגשי האומה ותתפוצץ ותתבטל. כל זה היה במצב חזק עד שלא החל לזרח האור של התחיה הלאומית, מתוך חפץ והכרה, ומתוך בסיס מעשי, מתוך המשכה חזקה להתאסף לארץ ישראל וליסד מחדש חיי העם הקדמונים כימות עולם. שאז, בעוד לא היו הזמנים מסוגלים לכך, לא מצדנו ולא מצד העולם, וההכרה הברורה בחפץ קיום האומה וארחות תחייתה לא היה אפשר לה לצאת אל הפועל, אם היה בא איזה רפיון בההשפעה הטבעית, היתה הסכנה איומה מאד. עתה בא התור לההכרה הברורה, שכשתשתלם תחולל גדולות הרבה יותר מכל פעולות ההכרה הטבעית העורת לקיום האור האלהי, לדעת ה' המיוחדת לישראל, לאמונה ולשמירת התורה, שהיא כולה ארחות חיים לישראל. אבל כעת, אחרי ההתנוצצות בתור התחלה קטנה, גרם הדבר לביטול וחלישות האינסטינקט ביחש לקשר הדת והאמונה, וההכרה לא השלימה את תפקידה, על כן הננו משתוממים למראה ההריסה. אבל עלינו לא להשתומם ולהתיאש, גם לא לשבת בחיבוק ידים מבלי עשות דבר, כי אם עלינו לדעת איך לאחוז בשרשי תחיית הרוח, ולהפרות את ענפיו. אם אי אפשר לנו להשיב מיד את האבדות כולן, נתאמץ להשיב את אשר נוכל. בזמן שהפרצות באות מרוח בערות, מבהמיות וטמטום הלב, אז אם נזקקים לרפואה על ידי תחיית רוח והוספת דעת, מבלי לפנות אל תיקון המעשים, יוכל הדבר להביא תקלה, לחשוב את הרוח והרעיון לדבר מספיק בעצמו, ואותו לא יקלטו יפה, ותגדל המהומה. לא כן הדבר כשהסבה הפנימית של המכשולים כולם היא הארה פנימית לקראת הכרה ברורה, שהחלישה מדי התגלותה את כחו של האינסטינקט. אמת הדבר, אם נשאיר את המצב כך, ילך הדבר מדחי אל דחי. אבל כשנחל להאיר את הרוח, ולשכלל יותר ויותר את ההכרה הפנימית, למהר להביאה לידי גילוי, אז תחל היא בעצמה להשיב את כל מה שנאבד לנו על ידי נפילת האינסטינקט בצורה יותר בהירה, והחיים הרוחניים ישובו לקבל צורה מאירה, ולב בנים יחל לשוב אל אבות, והחיים יוחלו להיות יותר מלאים טל תחיית קודש, והכרת האמונה, כבודה והוקרתה, וחמדת קיום המצוות לשכלל את החיים הישראליים, תשוב לנו בכל יפעת הודה והדרה, ותגלה את פעולתה לטובה, במקום צמיחת קרן לבית ישראל, בארץ חמדה, במקומות תחייתה, ביחוד בערי יהודה, ההולכות ומשתכללות לאטן. </p>
						</div><!-- .entry-content -->


					
					<h1 class="entry-title">סד</h1>
					
					<div class="entry-content">
					<p>סד. השממון של המחשבה ממיעוט הלימוד והידיעה, מביא את האדם לחשוב הרבה במהות האלהות, ואיננו יכול לשער עד כמה המחשבה הזאת היא עזות נוראה וסכלות איומה. וכל מה שיהיה יותר משוקע בבערות, יחשוב שבזה הוא מתקרב אל הידיעה האלהית הרמה, ששמע תמיד שכל גדולי הנפש שבעולם עורגים אליה. ומתוך שמצטבר הרגל של כמה דורות לחשוב מחשבת טעות זאת, כאילו אפשר לחשוב במהות האלהות, מתארגים הרבה הבלי שוא, שתוצאות שלהם הנן רשעות רבות ונוראות, עד שאפילו האדם הפרטי אובד הוא את חילו החמרי והרוחני מרוב צרה ואפילה. כדי לטהר את האויר מזוהמת החוצפה והרשעה הזאת, באה הכפירה המוחלטת, שגם היא אינה טובה מהראשונה, אבל היא מתנגדת לה תכלית הניגוד. ומתוך ההתנגשות של שני ההפכים הללו, תעזר האנושיות עזר גדול, להיות מתקרבת לדעת את ד' ידיעה מאירה, ידיעה המקרבת את האדם לאשרו הזמני והנצחי. ובמקום המחשבה השוממה של ההתפרצות אל מהות האלהות, תבוא בלבו מחשבה בהירה של המוסר הטהור, והגבורה העליונה, המתוה לאדם את דרכי החיים, ומציגתו באור ד'.</p>
						</div><!-- .entry-content -->


					
					<h1 class="entry-title">סה</h1>
					
					<div class="entry-content">
					<p>סה. המחשבה בענין האלהות, בשני הצדדים שלה, דהיינו הצד האחד, בצורה המדברת על דבר הבורא והבריאה מכל אחד בפני עצמו כאילו הוא נושא לעצמו, אלא שהם מחוברים יחד מתוך שהבורא מחיה את הבריאה והבריאה מקבלת חיים מהבורא, והצד השני שאין שם שום מציאות של בריאה כלל, והשם בריאה הוא רק מושאל מצדנו, אנו נבראים אנחנו רק מפני צמצום השגתנו, ובאמת הכל הוא בורא, אלהים, אבל הכל הוא ענין אחר ותוכן אחר, שאין לו שום ערך אל התגלות חלקית, ואלהים הוא דוקא הכל, ולא חלק מצד שהוא חלק – המחשבה הזאת פועלת, בכל צד מצדיה, פעולה מיוחדת על רוח האדם. ההגיון והחשבון באים מצד המחשבה של הערכת העולם והבריאה לשני ענינים. אמנם השירה ומשאות הנפש באים מההסתכלות השניה, של מציאת האפסיות של הכל חוץ מהאלהים, ומלאת כבוד אלהים בכל. המוסר הוא ענף מורכב מהגיון ושירה במיזוג נכון. כשיחסר ממנו כח אחד, לא יוכל לעמוד. על כן, כאשר על פי ההדרכה של המחשבה הראשונה, של החילוק שבין המחשבה על דבר האלהים ועל דבר העולם, מתגלה התאר של צדקת אלהים, של גודל המוסר המופיע לנו על פי המחשבה ביחש אל האלהים, והמוסר הזה מתמלא בחוקיו בהגיון וחשבון, כשאחר כך באה המחשבה השניה על דבר האלהות, שצדקתו והדרת המוסר המתמלא מזכרונו כבר נקבע יפה בנשמה, מתגברת השירה על ידי ההצטיירות העליונה, המלהיבה, של אין עוד מלבדו, ומוסיפה היא פרי ברכה גם להמוסר. אבל אם בראשית המחשבה לא תסתמן כי אם מצדה האחד של אין עוד מלבדו, לא היה שום מקום לשום ציור מוסרי ביחש האלהות לפעול עלינו. אין אנו יכולים להכיר ערך מוסרי ביחש לעצם אחד מצדו לעצמו, כי אם ביחש מאחד לאחרים. אף על פי שהרוממות הזאת של המחשבה היא מתעלה על כל החזיון של ערך המוסר כולו, כמו שהיא מתעלה על כל המחשבות והגבולים, מכל מקום האדם איננו יכול לתפוש מחשבה רוממה מערכו המוגבל בכל מלא הודה, וערכי המוסר לעולם נדרשים שיהיו ניעורים וחוזרים וניעורים בכל הליכות החיים, עד אשר נוראה היא הסכנה שתוכל להתפשט מהתגברות המחשבה השניה על הראשונה. אלא שגם בהתגברותה של המחשבה הראשונה, שכנפיה קצוצות, יוכל גם כן רוח האדם לשקע, ועל ידי השיקוע יוכל לאבד חמודות רבות. על כן אין תרופה אחרת כי אם לסדר את הרעיון באופן כזה, שתהיה המחשבה הראשונה מלבישה לעולם את השניה, ולא יגלו לעולם כי אם הראשונה בתור לבוש לשניה, העליונה ממנה, זעיר אנפין מלביש את אריך אנפין, וד' הוא האלהים. </p>
						</div><!-- .entry-content -->


					
					<h1 class="entry-title">סו</h1>
					
					<div class="entry-content">
					<p>סו. צריך בכל יום לטהר את כח המדמה ולהעלותו. למטרה זו אנו צריכים להתפלל. אין לשער את הזוהמא ההולכת ומתרבה בנפש הפרט, ובנפש האומה בכללה, ובנפש האנושיות, ובנפש החיה הכללית של החיים עמנו ועם הנפש הכללית של ההויה, על ידי החדלון מטהר תמיד את כח המדמה. כח זה עשוי להיות מקבל טומאה, ולרדת לתכלית השפלות, אם לא נשתדל להעלותו בתדירות. דבר אין להשכל עמו. השכל עומד הוא בטהרתו מצד עצמו, הוא צריך רק להיות מקושר עמנו, אנו צריכים להיות מוארים מאורו על ידי העסק התמידי בעסקי שכל, במושכלות של אמת, בתורה וחכמה. אבל הכח הדמיוני, הוא צריך טהרה והתעלות, ובכל פרק ופרק מפרקי הזמן הוא צריך אימוץ והארה. על כן אנו צריכים לברכות להודאות ולתפילות בעתים מזומנים, ואשרי הנזהר בהם בכונה טובה, הוא מאיר את עצמו ואת העולם כולו.</p>
						</div><!-- .entry-content -->


					
					<h1 class="entry-title">סז</h1>
					
					<div class="entry-content">
					<p>סז. הזוהמא הנשמתית, כשם שהיא יכולה להתקבץ בתוך נפש יחידית, להסיר אותה מתכונתה הטובה, ולהפכה לתכונה שפלה, שתוריד אותה למדרגת שפלי החיים, כך היא יכולה להתקבץ בתוך הנפש הכללית של אומה שלמה, לעשות אותה לאומה שפלה ורשעה, או בזויה ונגעלה, באופן שהיא ראויה לעבור מן העולם, כדי שלא לעכב את הנוי העולמי של יופיו של עולם מלהתפשט.</p>
						</div><!-- .entry-content -->
						

				
					<h1 class="entry-title">סח</h1>
					
					<div class="entry-content">
					<p>סח. הטהרה האלהית, כשהיא מוארה יפה, היא מזככת את הכל. הנשמה היחידית של האדם היחיד נעשית מאירה, קדושה וגיבורה, על ידי אור האלהי, המזריח עליה את קרני זהרו בתוקף ומילוי. והיא נטמאת ונעשית קדורה, לפי אותה המדה שהאורה האלהית רחוקה ממנה, או היא משובשת בקרבה. כך היא הנשמה של האומה כולה. כשזורם בתוכה זרם חי של הופעת אלהים, הרי היא בריאה, חזקה וטהורה. וכשהשכינה מסתלקת מקרבה, מיד מתנונה והולכת, וטומאתה מתגלה בקרבה. הרוח הלאומי יוכל הוא לקבל טומאה כמו רוח אדם פרטי. הוא יוכל לשאוף שאיפות טפלות ורעות, אשר כפי רוב כחו וגדלו, יגדלו הרבה יותר לרוע משאיפות רעות של אנשים רעים יחידים. על כן טהרה צריך הוא הרוח, טהרה במקור הטוהר של המעין האלהי.</p>
						</div><!-- .entry-content -->


					
					<h1 class="entry-title">סט</h1>
					
					<div class="entry-content">
					<p>סט. כשהמעשים הם טובים, כשהמדות הן זכות, חולמת היא האומה חלומות של קדושה עליונה, ושכלה מאיר באור אלהים. וכשהמעשים נפחתים, והמדות מתעכרות, אז השאיפות הלאומיות גם הן נעשות ירודות וכעורות, וממילא גם חלשות. כי אין גבורה של אמת רק גבורה של מעלה, גבורת אלהים.</p>
						</div><!-- .entry-content -->


					
					<h1 class="entry-title">ע</h1>
					
					<div class="entry-content">
					<p>ע. ברית כרותה היא לכנסת ישראל כולה, שלא תטמא טומאה גמורה. גם עליה תוכל הטומאה לפעול, לעשות בה פגמים, אבל לא תוכל להכריתה כליל ממקור החיים האלהיים.</p>
						</div><!-- .entry-content -->


					
					<h1 class="entry-title">עא</h1>
					
					<div class="entry-content">
					<p>עא. רוח האומה שנתעורר עכשיו, שאומרים רבים ממחזיקיו שאינם נזקקים לרוח אלהים, אם היו באמת יכולים לבסס רוח לאומי כזה בישראל, היו יכולים להציג את האומה על מעמד הטומאה והכליון. אבל מה שהם רוצים אינם יודעים בעצמם. כל כך מחובר הוא רוח ישראל ברוח אלהים, עד אשר אפילו מי שאומר שאיננו נזקק כלל לרוח ד', כיון שהוא אומר שהוא חפץ ברוח ישראל, הרוח האלהי שורה בתוכיות נקודת שאיפתו גם בעל כרחו. היחיד הפרטי, יכול הוא לנתק את עצמו ממקור החיים. לא כן האומה, כנסת ישראל כולה. על כן, כל קניניה של האומה, שהם חביבים עליה מצד רוחה הלאומי, כולם רוח אלהים שורה בם, ארצה, שפתה, תולדתה, מנהגיה. ואם המצא תמצא בזמן מן הזמנים התעוררות רוח כזאת, שיאמרו כל אלה בשם רוח האומה לבדה, וישתדלו לשלול את רוח אלהים מעל כל הקנינים הללו וממקורם הגלוי שהוא רוח האומה, מה צריכים אז צדיקי הדור לעשות? למרוד ברוח האומה, אפילו בדיבור, ולמאס את קניניה, זהו דבר שאי אפשר, רוח ד' ורוח ישראל אחד הוא. אלא שהם צריכים לעבוד עבודה גדולה, לגלות את האור והקודש שברוח האומה, את אור אלהים שבתוך כל אלה, עד שכל המחזיקים באותן המחשבות, ברוח הכללי ובכל קניניו, ימצאו את עצמם ממילא שהם עומדים שקועים ומושרשים וחיים בחיי אלהים, מוזהרים בקדושה ובגבורה של מעלה.</p>
						</div><!-- .entry-content -->


					
					<h1 class="entry-title">עב</h1>
					
					<div class="entry-content">
					<p>עב. התפילה היא פועלת אימוץ הרצון וחלישות הרצון. כלומר, אימוץ הרצון הטוב, המוסרי, הקדוש, וחלישות הרצון הפראי, הרע. להמטרה של חלישות הרצון, אין צריך כל כך הרמת התכונה הנפשית. ההכרה שהמוסר הוא נשחת אצלו, שהאדם מרגיש בעצמו, מסבבת לו יגון פנימי, ונפשו נפולה בקרבו. וכשהוא מתנפל בתפילתו, הרצון של הרע נחלש, ועושה את פעולתו לטובה גם אחר התפילה, בשוק החיים. לא כן הוא עם אימוץ הרצון. ההכרה בהטוב, וההתעוררות להגבירו, צריך הארת רוח גדולה. ולפעמים על ידי מה שהאדם קובל תמיד על נפשו, וחושד את עצמו בפריעת מוסר, הוא מחזיק את כל נטיה של אימוץ לרעה ומזקת. וצריך על זה חשבון ברור, והארת גבורה, שידע את הצד הטוב שבקרבו, שתעודתו הוא שיתרומם על ידי התפילה, ויוסיף אומץ.</p>
						</div><!-- .entry-content -->


					
					<h1 class="entry-title">עג</h1>
					
					<div class="entry-content">
					<p>עג. עיקר הסרת הלב מן התפילה, הנהוגה בדור זה, הוא מפני שנקודת החיים של כנסת ישראל נתגברה, וחפץ הטוב הכללי נתאמץ בקרבה, והתפילה היא כרוכה תמיד עם הרעיון העתיק שהצד השלילי של החלשת הרצון גובר עליה, ועל כן אין הדור מוצא בקרבה את גבורתה ויפיה. לגלות אנו צריכים את הצד של האור, את אותו הצד שגנוז שם חפץ הטוב, ולכרוך את התפילה עם הרעיון של הגברת הרצון. אז ינהרו רבים אל התפילה, וממילא תבוא גם כן המטרה של החלשתו של הרצון המכוער.</p>
						</div><!-- .entry-content -->
						

				
					<h1 class="entry-title">עד</h1>
					
					<div class="entry-content">
					<p>עד. כשהשכל מאיר במלא אורו, אז אין צורך לשום הדרכה מיוחדת של חקים ומשפטים. הטוב הגמור במעשה נמשך הוא אחרי המאור השכלי, וכל מכשולות החיים מתישרים מעצמם. החקים והמשפטים מתקיימים לא בתור חקים ומשפטים מצווים, כי אם בתור תנועות טבעיות, לנושאים שהארת השכל חזקה עליהם. הטוב והרע, וכל ערכיהם, חילוקיהם, והעמל הגדול שיש בכיוון הדרך הממוצע, שלא יוסיף ולא יגרע, כל אלה באו אחר שגרע השכל את אורו, וההרגשה, ההתפעלות ושיקוע של החושים, לקחו את מקומו, אחרי חטא הקדמוני של האכילה מפרי עץ הדעת טוב ורע.</p>
						</div><!-- .entry-content -->


					
					<h1 class="entry-title">עה</h1>
					
					<div class="entry-content">
					<p>עה. אסור ליראת שמים שתדחק את המוסר הטבעי של האדם, כי אז אינה עוד יראת שמים טהורה. סימן ליראת שמים טהורה הוא, כשהמוסר הטבעי, הנטוע בטבע הישר של האדם, הולך ועולה על פיה במעלות יותר גבוהות ממה שהוא עומד מבלעדיה. אבל אם תצוייר יראת שמים בתכונה כזאת, שבלא השפעתה על החיים היו החיים יותר נוטים לפעול טוב, ולהוציא אל הפועל דברים מועילים לפרט ולכלל, ועל פי השפעתה מתמעט כח הפועל ההוא, יראת שמים כזאת היא יראה פסולה.</p>
						</div><!-- .entry-content -->


					
					<h1 class="entry-title">עו</h1>
					
					<div class="entry-content">
					<p>עו. כל הנסתרות אנחנו צריכים לציירם ביחש להתקבלותם בשכלנו וכח המדמה שלנו, בהיותו מואר מאור השכל. ובזה אנו נכנסים להשער החיצון של כל הידיעות החמודות בדברים שהם למעלה מן החושים. ואחר שיבוסס לנו הציור, איך כל הדברים הם נמצאים במציאות רוחנית אמיתית ביחש לציורינו השכליים, אז יכולים אנו כבר להרחיב את גבול מדענו על מציאות הרחבה של הרוחניות ממעל להוייתנו. אבל אם לא נבא בהדרגה מהציור הפנימי שבקרבנו אל העולם החיצון, לא נמצא כלל מה שאנחנו חפצים מההשגות הרוחניות.</p>
						</div><!-- .entry-content -->


					
					<h1 class="entry-title">עז</h1>
					
					<div class="entry-content">
					<p>עז. טהרת הנשמה גורמת היא, שמרגישים יפה בכל החטאים, בין אותם שהדרך איך לתקנם מפולשת היא, ובין אותם שנסתם הדרך של התיקון בפנינו. על כן אין להבהל כלל ממה שמרגישים את כל משא העונות, ולא יגרמו לאדם שום התרשלות בשלמות באור תורה ושמחתה, וחופש הרעיון במהלך הדעת. כי הבהלה שמתבהל האדם מהרגשת רוב עונותיו, זאת בעצמה היא האות שנשמתו היא מטוהרה, ובודאי יפתחו לפניו דרכים, איך להפוך לזכיות גמורות אפילו אותם החטאים שאיננו מוצא עכשיו דרך לזה כלל עליהם. ביחוד בענינים שבין אדם לחבירו התלויים בממון, וענינים של מכשולי רבים, שקשה לתקנם. כשהאדם מרגיש חפץ פנימי לתקן הכל, אז הכל חוזר לסייע לזכות לעצמו ולעולם כולו. על כן צריך שיהיה תמיד שמח בכל מדרגה שימצא את עצמו בה, כיון שפנימיות נטייתו היא לטובה.</p>
						</div><!-- .entry-content -->


					
					<h1 class="entry-title">עח</h1>
					
					<div class="entry-content">
					<p>עח. כיצד מעלין ניצוצות הקדושה מעמקי הקליפות? מטהרים את הלב על ידי הדרכה של מוסר מושכל וטהור. מקדשים אותו על ידי רעיונות נעלים של דבקות בד' ודעת ד', בתכלית הגובה שאפשר לאדם להשיג לפי שכלו וכח נשמתו. אחר כך משוטטים בכל מלא הרעיון המקיף את כל חדרי הנפש, ובכל הרעיונות והדעות המשוטטים בעולם, ומבחינים בכולם מה שיש מהם לטובה, ומה שיש לרעה. גם באותם הרעיונות שכמה רשעים שמשו בהם לרעה, מדקדקים ומבחינים איזה קורטוב של טוב יש בהם. וכשמוצאים את הגרעין הטוב בתוך עמקי הרע, מחזיקים בו, מצחצחים אותו ומרחיבים אותו, ומוציאים מה שיש להוציא ממנו אל הפועל, ובזה הניצוץ עולה למקום קדשו.</p>
						</div><!-- .entry-content -->


					
					<h1 class="entry-title">עט</h1>
					
					<div class="entry-content">
					<p>עט. כמו שדעת ד' היא גבוהה מכל מדע, כך היא משתפלת להאיר בלב היותר קטן שבלבבות, והולכת ומאירה במדרגותיה בכל אנשי המעלה לפי ערכם. האפשרות של דעת ד', גם היא מזככת את כל העולם כולו, אף על פי שעדיין לא יצאה מן הכח אל הפועל.</p>
						</div><!-- .entry-content -->
						

				
					<h1 class="entry-title">פ</h1>
					
					<div class="entry-content">
					<p>פ. המיוחדים שבבני אדם, שמוצאים בקרבם נטיה לדעת ד', מוכרחים הם להיות שקועים בזה יותר מבכל המקצועות שבתורה ושבחכמה שבעולם, ואינם רשאים לסוג אחור ממדרגתם בשביל שום מניעה שבעולם, ואפילו אם יתדמה להם שעל ידי שיקועם בדעת ד' הם מאבדים כמה ענינים של מצוות מעשיות, ושל ידיעת התורה, או שאינם יוצאים ידי חובתם בדרך ארץ. כי כל השלמות המעשית והתורית היא רק הדרכה להביא את האדם לידי אותה המעלה העליונה של רדיפת דעת ד', וכיון שכבר בא האדם לידי מדה עליונה זו, חלילה לו לעזוב מה שהוא קודש חמור ולעסוק בקודש קל. ובטוח הדבר, שעל ידי הארה העליונה של נשמתו, השקועה באמת באור ד', יתרחבו אצלו כל שבילי הדעת, ולבבו ימלא אור של צדק וישובו של עולם, עד שימצא ברכה רבה ורחב לב לעסוק בקדושת אמת גם בחלק המעשי שבתורה ושבדרך ארץ, בהצלחה מרובה, הרבה יותר מהשקועים בענינים המעשיים לבדם, שלא הגיעו לידי אותה המדה של צמאון אמת לדעת ד'.</p>
						</div><!-- .entry-content -->


					
					<h1 class="entry-title">פא</h1>
					
					<div class="entry-content">
					<p>פא. דעת ד' מוכרחת היא להתמלא בהגיון גדול של תורה ושל חכמה, כל חכמת העולם וחכמת החיים, כל יושר טבעי של מוסר ושל תרבות, וכל הכנה של אומץ הגוף וגבורת הנפש. אז היא יוצאת אל הפועל, כפי אותה המדה שהנפש החושקת לאור דעת ד' היא עלולה לה.</p>
						</div><!-- .entry-content -->


					
					<h1 class="entry-title">פב</h1>
					
					<div class="entry-content">
					<p>פב. לא רק ההשכלה השכלית בתבונה ברורה בעניני האלהות מרוממת את נשמת האדם, כי אם אפילו ההצטיירות הדמיונית. רק שהדמיון צריך הוא להיות מואר בשכל כמה דאפשר, שלא יצא חוץ לגדר הראוי הכח הדמיוני, ביחוד שלא יפרץ לפעול גם כן בעולם המעשה על פי התכונה הדמיונית הפנימית. נוסף על זה, מוכרח הדבר שהטהרה המוסרית תהיה אדירה ומזוככת מאד, והמדות הטובות יהיו קבועות בנפש יפה יפה. אז יעשה אפילו הכח הדמיוני, כשהוא מתמכר באמת לענינים אלהיים, נפלאות גדולות וישועות בנשמת הפרט והכלל, והוא יהיה הגורם היסודי לתחיית העולם גם ברוח דעה מעשית, ושכל טוב חברותי מתוקן ומקובל.</p>
						</div><!-- .entry-content -->


					
					<h1 class="entry-title">פג</h1>
					
					<div class="entry-content">
					<p>פג. כשמסלקים את הרעיון לגמרי מכל עניני החומריות, אפילו מהטובים שבהם, שהם עסקי החברה הרצויים, השאיפה האלהית העליונה מתגברת אז, וממילא מתגברת הנשמה הרוחנית שבאדם, ומתישרים כל כחותיה, מפני קרבתה למקורה האלהי. ובאותה התכונה שהנשמה עומדת בעת סילוק דעתה מהענינים המוחשיים, איננה ראויה לשום הנהגה בעניני החיים החברותיים, אבל המעמד הזה מועיל לה הרבה, שאחר כך, כאשר היא יורדת מעילויה זה, ובאה לעסוק בסדרים המעשיים והתכונות המוחשות שבחיים, הם כולם מיושרים לפניה, מפני שהיא מוצאה אז את עצמה מלאה אומץ וישרות במדה כזאת, שאינה נמצאת ביושר ואומץ האנושי הפשוט, המעורב תמיד בעיוותים ובחולשות.</p>
						</div><!-- .entry-content -->


					
					<h1 class="entry-title">פד</h1>
					
					<div class="entry-content">
					<p>פד. יש כח בנשמה להשכיל השכלות של אמת מקרבה פנימה, מעצם מקור מעיינה. וההשכלות הללו הנן גבוהות וטהורות כפי ערך טהרתה של הנשמה במעשיה וחכמתה הלימודית. ויותר מכל טוהר מאירה לפניה הדרך הטהרה המוסרית של המדות הטובות, ורכוש הבינה באמונה, לפי ההרגש של הלב הטהור, הבלתי מתחכם בארחות עקלקלות.</p>
						</div><!-- .entry-content -->


					
					<h1 class="entry-title">פה</h1>
					
					<div class="entry-content">
					<p>פה. בודאי אין שייך באין סוף שום מדע והשכלה בערכנו אנו, מכל מקום אנו צריכים להמלט מציור של האפסיות השטחית, שהעדר ההשכלה מביא לה. וזה בא לנו על ידי העסק התמידי בהעיון האלהי, לפי המדה שהנפש יכולה לסובלו. אף על פי שאין עולה בידה מאומה מהשכלה חיובית באמתת ד' במושג אין סוף, מכל מקום היא מוצלת על ידי זה מהציור שהגובה האלהי מביא להרשם באפסיות, ומתמלאת אור של הויה עד אין חקר.</p>
						</div><!-- .entry-content -->
						

				
					<h1 class="entry-title">פו</h1>
					
					<div class="entry-content">
					<p>פו. סופרים, וכל עסקני האומה הרוחניים, אשר בנפשם מקננת הדאגה לקיומו של עמנו בצורתו החומרית והרוחנית, עצות מרחוק מבקשים אנו, עצות שהן בודאי טובות, הרחבת השפה והספרות, בקשת דרכים שבהם מחבבים ומרימים את הרגש הלאומי הישראלי. אבל עם העצות הרחוקות, שהן כמו חדשות, אף על פי שבאמת כבר היו בנו בשכבר הימים, אלא שנתישנו בימי התרדמה וההתעלפות הלאומית, אנו צריכים לחזק גם כן את העצה הקרובה, את העצה שהיא בידינו ובין עינינו, את השמירה של חקי היהדות של האומה כולה, הנובעים כולם ממקור חייה העצמיים, ונותנים לה חיים עצמיים, בשמרם על ידי קיומם ושמירתם את צביונה הרוחני והמעשי.</p>
						</div><!-- .entry-content -->


					
					<h1 class="entry-title">פז</h1>
					
					<div class="entry-content">
					<p>פז. כששטים במרומי המחשבה האלהית, שהאדם בחופש רוחו ועז דמיונו יכול להגיע אליה, להיות מתנוצץ בלבבו קוץ קטן ונצוץ קל מההארה המפוארה של המגמה הכללית של כל הטוב האצור בההויה כולה, כמו שהיא בראשית המחשבה ואחרית המעשה, אז הנשמה מתרוממת. וכפי אותו הערך של הזיכוך המעשי והמדותי, וכפי אותה המדה של טהרת השכל וזיכוך התבונה, כך הקרבה האלהית הברה מתכנסת בלב ובמח, והאדם עולה למרומים, בא עד הראש, ומשם צופה לכל שבילי עולם השכליים והמעשיים, ומשם יורד הוא מלא טוב וחסד, מלא גבורה והוד, ורועה באהבה עדר ד', צאן אדם.</p>
						</div><!-- .entry-content -->


					
					<h1 class="entry-title">פח</h1>
					
					<div class="entry-content">
					<p>פח. אמונת אלהים מאשרת את בני האדם, רק כפי אותה המדה שהגדולה האלהית היא נחקרת ונלמדת, מאותו החלק החשוב שלהם שהוא ראוי לכך, שאז מאירה הנשמה מאור העליון על ידי מה שהיא נדבקת באהבה ודעה שלמה לחיי החיים, וכל ההרגשות הדעות והמעשים מתעדנים. אבל על ידי ביטול של תורה העליונה, המביאה להכרת גדולת אלהים ושלמות העליונה שאין לה סוף וערך, נפגמת האמונה עצמה, ואינה נותנת את אותו הפרי הטוב שהיא צריכה לתת, ואינה מרוממת את הנשמות בגלוי משפלותם. ואז נופלת היא האמונה, ומתרבים בוזיה ומחלליה. ולא תשוב לאיתנה כי אם על ידי מה שהצדיקים היותר מעולים, הגבורים והחכמים היותר שלמים בדעת אלהים שבבני אדם, יתחזקו מאד להגביר את תשוקת חקר גדולת ה', בכל הדרכים הגדולים, השכליים והמוסריים, עד שתלך האמונה ותתרומם, ותצא מאפלתה לאור גדול, ותהי למקור חיים לכל הנשמות היותר גבוהות ועדינות שבעולם, כמו שהוא טבע האמיתי שלה, וממילא ישוב אליה כבודה ויקרה גם בכל השדרות האנושיות כולן. ומה שנוגע לישראל, בזמן הזה הוא כל עוגן ההצלה של האומה, להשיב לה את יקר האמונה האלהית הטהורה, שהוא כל יסוד חייה. </p>
						</div><!-- .entry-content -->


					
					<h1 class="entry-title">פט</h1>
					
					<div class="entry-content">
					<p>פט. הנשמה הפנימית, המחיה את השטה הסוציאלית כפי צורתה בימינו, היא המאור של התורה המעשית, במלא טהרתה וצביונה. אלא שהשטה בעצמה עומדת היא באמצע גדולה, ואיננה יודעת עדיין את יסוד עצמיותה. אמנם ימים יבואו ותהי למוסד נאמן לאומץ התורה והמצוה, במלא שיגובם וטהרתם.</p>
						</div><!-- .entry-content -->


					
					<h1 class="entry-title">צ</h1>
					
					<div class="entry-content">
					<p>צ. האנרכיה היא נובעת מיסוד יותר נעלה מהסוציאליות. איננה יסוד לתורה המעשית וקיומה, כי אם להדבקות האלהית, העליונה מכל מעשה וסידור חיובי. על כן היא עוד יותר רחוקה ממקורה, שהוא עומד רחוק מאד משפלות החיים של ההווה, מהסוציאליות, ובמצבה של עכשיו, ומצב החיים של ההווה, היא פרועה כולה, למרות הניצוץ האלהי הנשגב המסתתר בתוכיותה.</p>
						</div><!-- .entry-content -->


					
					<h1 class="entry-title">צא</h1>
					
					<div class="entry-content">
					<p>צא. מזיקה מאד לחסידים, מלאי גבורת ד', ההתחברות הרוחנית עם האנשים הנמוכים שיש בהם רק יראה חיצונית, והם מלאים פחד רעה ועצבות שפלה, שהיא פרושה על כל שטח חייהם הרוחניים. גדול הוא מאד צער הנשמה להשתתף עמם בשיחה ובתפילה, ובכל עניני קדושה. וצריך הכנה גדולה מאד, להיות מגביר את כח הרוחני ואת האור הבהיר האלהי שבנשמה, למען הגן על עצמו, שלא תשפל נשמתו על ידי השפלות של קטנותם של בעלי היראה החיצונית, שאין להם שום חפץ כביר, כי אם חולשת פחדם העצוב.</p>
						</div><!-- .entry-content -->
						

				
					<h1 class="entry-title">צב</h1>
					
					<div class="entry-content">
					<p>צב. האור הפנימי הזורח בכל הויה, מוכרח הוא לבנות לו את עולמו, רץ הוא במסלולו מבלי לשום לב אל התקשרותו הכללית באור המקיף שחוץ ממנו, שהוא מלא עולמים, גם לפי אותה המדה שיוכל הוא בפנימיותו להבחין. אמנם בפנימיותו עריגה עליונה קבועה, להתחבר באור המקיף הגדול ורב ממנו באין ערוך. כשהיא מתגברת, מגלה היא את אור התשובה במעלתה העליונה, העולה על הצדקות הגמורה, שלא נשקעה בהוייתה הפנימית מעולם, כי אם הסתגלה תמיד למה שגדול ממנה, המקיף אותה בעוזו.</p>
						</div><!-- .entry-content -->


					
					<h1 class="entry-title">צג</h1>
					
					<div class="entry-content">
					<p>צג. אין אפשרות להיות נשמר מטשטוש הצורה הרוחנית של האדם ושל האומה על ידי הכובד שבחיים המעשיים, בין המעשים החומריים של צרכי החומר, בין המעשים הרוחניים של חובת התורה והמצוה עם כל דקדוקיהם, בשמירתם וידיעתם, המיגעים מאד את הנפש המשכלת, השואפת לאור שאינו מוגבל בזהרו, על ידי הבריחה מהם – האדם תפוס הוא בידי החיים המעשיים, כל מה שירצה להיות מופקע משיעבודם יכבידו הם עליו – כי אם על ידי ההסתגלות להם בצורה סידורית כזו, שלא יוכלו להחשיך את האור האצילי של החיים הרוחניים. ההסתגלות להחיים המעשיים החומריים, מוכרחת להיות על ידי השקפה טובה וזריזות הגונה ביסוד תיקון הפרנסה בכבוד ובהיתר, וטיפול הגון בשמירת בריאות הגוף והרוח. וההסתגלות אל החיים המעשיים הרוחניים, מוכרחת להיות על ידי התרגלות של שינון בהלכות הפסוקות, עם ריוח של השקפה ביסודותיהם וטעמיהם, מבלי להסתבך יותר מדאי בההויות והפלפולים, אבל להיות חמוש בידיעה ברורה, שאז יסור עול בלבול הדעת וההפחדה הרוחנית, המבהלת את לב כל מגשש באפלה, המביאה מורך לב ועצבון רוח, שמחליש את חיי הנשמה מלהתגבר באורה האלהי.</p>
						</div><!-- .entry-content -->


					
					<h1 class="entry-title">צד</h1>
					
					<div class="entry-content">
					<p>צד. הקשור בקשר של אהבה אל הכלל כולו, וחפץ בתקנתו וטובתו, הרי הוא מקושר גם כן אל הרעים והחטאים שבו. ובזה יש מוצא לפגימה בקדושת הנשמה הטהורה, החפצה רק בקודש וטוב אמיתי. ובכל זאת מתעצמת כל כך נפש הצדיק האוהב את הכלל, באהבת הבריות, אהבת האדם, וביחוד אהבת ישראל, עד שאיננו נסוג אחור משום דבר, ואפילו מפני פגימה רוחנית שלו. וסוף דבר שהוא מברר את עצמו כל כך, עד שהוא מתקשר בהתמצית הטוב של הכלל כולו, שבאמת כללות הכלל הוא לעולם טוב, טוב ד' לכל, והוא מתרומם עוד יותר על ידי אהבה זו. ועל ידי התרוממות הרוחנית שלו, מתרומם גם כן הכלל, עד שאפילו הפרטים הרעים של הכלל הולכים ומתבסמים על ידי קישור של הנפש של הצדיק, האוהב את הכלל באמת, בהם. אלא שמי שזו היא דרך עבודתו, צריך שיברר את עצמו מאד, ויהיה זריז וזהיר שמעשיו ורעיונותיו וכל הרגשותיו, יהיו באמת נתונים לטובת הכלל כולו, שזהו באמת מה שנוכל להבין מתואר רצון ד', שאז המחשבה הרוחנית שלו היא מתאחדת עם האיחוד של הכלל, ולא תאונה אליה רעה. אבל מי שבא להתקשר אל אהבת הכלל, ונפשו עופלה בקרבו בפניות פרטיות שלו, אף על פי שניצוצי טהרה של אהבת הכלל גם כן יש בו, מכל מקום אין הנשמה שלו עצמה מרוכזת ומאוחדת כראוי, וממילא אין קישורו עם הכלל כולו איתן, ויוכל להיות שתכוון סגולת קישורו אל הצד הגרוע והרע שבכלל, והטוב והסגולה שבכלל תתרחק מקשר נשמתו, ואז הוא נפגם באמת, הקשר הזה. ועל כן אנו מוצאים חוש טבעי בהרבה בני אדם בעלי יראה ותורה, שאינם חפצים להתקשר כי אם באהבת הטובים שבבני אדם, ובסגולת האומה. וזהו באמת דרך נכון לפני כל אותם שלא נתבררו כראוי. אבל לא כך היא דרך ד' הראוי לשלמי הנפש, אשר כח בידם לברר את עצמם ואת נטיותיהם, שהם חייבים, לבד האהבה היתירה לסגולת האומה, לאהוב את הכלל כולו, ולצפות לישועתו בכללו, לישועת כל פרטי הכלל כולו, באין פירוד כלל וכלל. ואם הם מוצאים בנפשם איזה ירידה או לקותא רוחנית על ידי הקישור לכל הכלל, מפני חלקיו הירודים, לא יסורו אחור מדרך ד' הכללית הנאותה להם, אלא יזדרזו להקנות לעצמם את הבירור הראוי, באופן שיהיו יכולים להיות מקושרים אל הכלל כולו מצד תמצית טוב ד', הטוב האמיתי, השרוי בו, ואז לא תגרם להם אהבתם האצילית שום פגם וירידה כלל, כי אם עליה, ותוספת טהרה גבורה וקדושה.</p>
						</div><!-- .entry-content -->


					
					<h1 class="entry-title">צה</h1>
					
					<div class="entry-content">
					<p>צה. טבעי הדבר הוא, שבההשקפה הרגילה, אותה ההתבוננות האלהית הבאה מהדעה המונוטאיסטית, שהיא ההשקפה היותר מפורסמת גם מצד האמונה, היא מסבבת לפעמים עצב וחלישות נפש, מפני הרפיון הבא ברוח האדם בציורו, שהוא בתור נמצא מסובב, מוגבל וחלש, רחוק הוא מההשלמה האלהית, המאירה באור תפארת גבורתה. ביחוד החולשה מתעוררת על ידי ההבלטה שהחסרונות המוסריים מתבלטים בנפש, על ידי הפרליל בעמד האדם לעומת השלמות האלהית, ביחש אל הצדק והמוסר. אמנם עלולה חולשה זו להיות מתמעטת באותה המדה שהאדם מוצא את עצמו איתן במעמדו המוסרי, המעשי והמדותי, אבל מכל מקום אין החולשה נפקעת לגמרי, מפני ההשערה הזורמת של הצעירות החדלה, לגבי הגודל האלהי המבהיל בתעצומות אין סוף את הרעיון היותר רחב.</p>
						</div><!-- .entry-content -->


					
					<h1 class="entry-title">צו</h1>
					
					<div class="entry-content">
					<p>צו. פחות מההשקפה הזאת מיגעת את האדם ההשקפה המונוטאיסטית הנוטה לההסברה השפינוזית כשהיא מזדככת מסיגיה, המובלטת בחלקים רבים ממנה בהחלק התבוני של החסידות החדשה, שאין שם דבר מבלעדי האלהות. האדם מוצא את עצמו, שאם אך לא יתפס בתוכיותו מקום בפני עצמו, שאז, בהקרעו בדמיונו מהשלמות של אין תכלית האלהית, הוא ודאי חדל ורפוי ואיננו כלום, ואיננו כלום עוד יותר מהאין כלום של הביטול הערכי שבא על ידי ההצטיירות הראשונה, מפני שאז הוא נחשב שאמנם יש איזה מציאות לו בפני עצמו, בגבולו ותחום חפצו והכרתו, רגשותיו ונטיותיו, אלא שעולמו הוא קטן באין שעור, עד כדי חולשה ואפסיות, לעומת הגודל האין תכליתי האלהי, אבל אין זאת אפסיות גמורה ומוחלטת בעצם. לא כן הוא בההשקפה השניה, המסברת שאין דבר חוץ מהאלהות המוחלטת, אם כן השיקוע בנטיותיו הפרטיות של האדם, הנשענת על השקפת החיים שיש איזו מציאות פרטית הווה לעצמה, אפילו בצורה שבקטנות, הוא רק הבל ושוא נתעה. וראוי היה לפי זה להשקפת עולם זו להיות מחלישה את רוח האדם במעמקי ההתבוננות שלה עוד יותר מהראשונה, מכל מקום אין הדבר כן, אלא שזו האחרונה משיבה לאדם מיד את עז נצחו, היא רק מעודדת אותו שאין לו לשכח את אמתת הוייתו, ושעליו להתרחק מכל ארחות החיים הנובעים מהמחשבה הטעותית של הישות של עצמו הפרטי, הקרוע ברוחניותו מהאין סוף האלהי. אבל כיון שהוא צועד על דרך זה, אין לו עוד לכבוש דבר של מציאות, כי אם דבר של דמיון כוזב, וכבר הוא מאושר באין סוף. אמנם באמת אין עבודה זו קלה כל כך כמו שמצייר אותה הדמיון לכאורה. היציאה לחופש ממסגר הדמיון, היא עבודה לא פחות קשה מהיציאה לחופש מאיזה מסגר מציאותי. מכל מקום, סוף סוף עז רוח לו הוא יותר מהמחשבה האחרונה. אבל אי אפשר לגשת עליה, כי אם על ידי ההרגל הגדול וההתלמדות השכלית היותר זכה שאפשר להיות על פי ההשקפה הראשונה, ואז היא מלבשת את המחשבה האחרונה באורה לכל פרטיה, ונעשית לה בית קיבול והיכל, ד' בהיכל קדשו.</p>
						</div><!-- .entry-content -->


					
					<h1 class="entry-title">צז</h1>
					
					<div class="entry-content">
					<p>צז. אך אף על פי שהעולם העיוני, וההרגשי השירי, הוא יותר מזדכך ומתעלה על ידי המחשבה השניה, המלאה מאור הענוה וביטול היש, מכל מקום העולם המעשי איננו יכול להיות הולך את דרכו על פי ההסתכלות התדירית העליונה הזאת, ומוכרח הוא האדם להנמיך את אורו מצד הכרח הסתגלותו לעולם המעשה, ולהיות קשור בהמחשבה ההיכלית הראשונה, אבל בידיעה ברורה שהיא איננה מחשבה ברורה כשהיא לעצמה, ולית לה מגרמה כלום, אלא שהיא מסובבת בסיבוב שכלי וציורי ממהלך המחשבה העליונה של ההסתכלות השניה שאמרנו. ואז העולם המעשי נעשה מזורז ומלובן ומלא צדק, ועולם המחשבי מתגבר ועולה מברכת מקורו, והם מתאחדים תמיד על ידי הבטות מאוחדות, ומרכז הויה מאוחד, ביחודא שלים.</p>
						</div><!-- .entry-content -->
						

				
					<h1 class="entry-title">צח</h1>
					
					<div class="entry-content">
					<p>צח. תורה שבכתב היא מדת שמים. כלומר, לא היתה התחלת ההדרכה הכללית של כללות התורה, וחידוש הדרך שבא על ידי המצוות בכללותן, יכולה להיות מתגלה מפני הכח הרוחני האלהי המתגלה בעצם תוכה של כללות האומה, כי אם הדבר הוא גבוה ממנה. דוקא נשמה עליונה, שעלתה אל הגובה האלהי במעלה בהירה ועליונה כל כך שאין נפש האומה בכללה יכולה עדיין להגיע לה, היא יכלה לגלות אור התורה שבכתב בעולם. ומשה עלה אל האלהים. אמנם, אחר שכבר הוטבעה המטבע האלהית בנפש האומה, ונקנה לה טבע חדש, אז מחוללת היא את הענפים כולם על פי רוחה, בדרך הסתעפות מהמקור האלהי. ואין שום פלא שהרוח הגדול של האומה, ההולך ומקר משפעו האלהי, הגבוה מטבע עצמותה, כלול הוא בצדו העליון המקורי הזה. וכללות הרוח, וסעיפי פרטיו כמו שהם משתלשלים באומה, הכל סקור הוא ומתבלט בהצד האלהי העליון, הצד השמימי, שמשם התורה שבכתב נתונה למשה, בכללות ההטבעה בתוכיות האומה ופרטיה, כלת משה וכל תכסיסיה.</p>
						</div><!-- .entry-content -->


					
					<h1 class="entry-title">צט</h1>
					
					<div class="entry-content">
					<p>צט. הנשמות הגדולות אין להם מרגוע מפחד ועצבון, עד שהם באים לאותה המדרגה שהם נועדים לה מעצם טבעם ושורש מחצבם, להיות כלולים כולם תמיד באור האלהי, בזוהר גדול של שכל בהיר, וחשק אדיר של רצון כביר מאד. וכל מה שהוא נמוך בזה איננו משביר את רעבונם ולא משקיט את רוחם.</p>
						</div><!-- .entry-content -->


					
					<h1 class="entry-title">ק</h1>
					
					<div class="entry-content">
					<p>ק. אצל האלהות הזמן הוא נצחי, על כן איננו זמן, מכל מקום אינו אובד שום יתרון שיש לזמן באשר הוא זמן. הגבול הוא באין סוף, וממילא איננו גבול, ומכל מקום איננו אובד את היתרון שיש לגבול באשר הוא גבול. השינוי הוא שיווי, ומכל מקום איננו אובד את היתרון שיש לשינוי. ואנו יכולים לדבר בהשגת אלהות מה שאנו משיגים מצד הזמן, הגבול והשינוי, ואנו יודעים שהדיבור הוא מצד הנצח, האין סוף והשיווי. וכל המתראה בזמן, גבול ושינוי, הוא אספקלריא שאינה מאירה, המקבלת מנצח, אין סוף ושיווי, שהוא אספקלריא המאירה.</p>
						</div><!-- .entry-content -->
						

					
					<h1 class="entry-title">קא</h1>
					
					<div class="entry-content">
					<p>קא. גדולי הנשמה אינם יכולים להיות נפרדים מן הכללות היותר מקיפה. כל חפצם ושאיפתם היא תמיד טובת הכלל כולו, הכלל במלא רחבו, גבהו ועמקו. אמנם הכלל מלא הוא מפרטים אין חקר, מפרטים אישיים ופרטים חברותיים. אין הכלל מעוטר כי אם לפי מילואו, בשלמותם של אישיו הפרטיים, ושל קיבוציו הקטנים והגדולים, המשלימים אותו. הכללות העליונה, המשלימה כל, היא מונחת בתנועת דעת ד', ואהבת ד' היוצאת ממנה בהכרח, לפי גודל קנינה ועשרה. דעת ד' באהבה רבה, כשהיא מלאה את האור האמיתי שלה, לפי ערכה של כל נשמה כפי מה שהיא יכולה לשאת ולקבל, היא מבהקת באורה המוחלט את אהבת עולם, אהבת העולמים כולם, כל היצורים וכל חוג החיים וההויה שלהם. אהבת ההויה כולה ממלאת את לב הטובים, החסידים שבבריות ושבבני אדם. לאושר של הכל הם מצפים, לאורה ולשמחה של הכל הם מיחלים. הם שואבים את אהבת כל ההויה, המגוונת בריבוי יצוריה, מאהבת ד' העליונה, מאהבת השלמות המוחלטת והגמורה, של סבת הכל, מחולל כל ומחיה את כל. כשהאהבה יורדת מעולם האצילות לעולם הבריאה, היא יורדת בהתפרטותה לפרטי פרטים, לניגודים וסתירות, לצורך של צמצום ומיעוט ערך ואהבה, לכל פרט מיוחד בשביל פרט אחר, ולפרטים רבים בשביל אחרים הרבים, ולפרטים בכלל מפני כלליותם הכוללת. האספקלריא המאירה של האהבה, עומדת היא ברום עולם, בעולם האלהות, במקום שאין סתירות גבולים וניגודים, רק אושר וטוב, ורחב באין תכלית. כשתולדתה, האהבה העולמית, יונקת ממנה, יש לה הרבה מטבעה, היא אינה סובלת גם ברדתה שום קמצנות ורעות עין, כשהיא מוכרחת לצמצם את עצמה, היא מצמצמת את האהבה באהבה, גודרת את הטוב בטוב. משוקי אהבה הללו, כשהם רואים העולם, ביחוד החי, מלא קינטוריות, איבות, רדיפות וניגודים, מיד הם עורגים להיות משתתפים בכל חייהם לשאיפות המביאות את הכללת החיים ואיחודם, שלומם ושלותם. הם מרגישים ויודעים, שקרבת אלהים שהם עורגים אליה במלא נשמתם, היא מובילה אותם רק להתאחדותם עם הכלל ובעד הכלל. כשהם באים לשדרות האדם, ומוצאים פלוגות של עמים, דתות, כתות ושאיפות מנוגדות, הם מתאמצים בכל כחם להכליל את הכל, לאחה ולאחד. בחוש הרוחני הבריא של נשמתם הזכה, המעופפת מעוף אלהי ממעל לכל מצרים, מכירים הם שהפרטים כולם צריכים הם להיות מלאים, שהצורות החברותיות היותר טובות צריכות להיות מתעלות ומתכנסות עם כל אושר פרטיהן באור החיים השלמים. הם חפצים שיהיה כל פרט שמור ומתעלה, והכלל כולו מאוחד ומלא שלום. כשהם באים אל עמם, ולבם קשור בכל מעמק חייהם עם אשרו, נצחו ועילויו, והם מוצאים אותו מחולק ומפורק, מפולג למפלגות למפלגות, אינם יכולים להתאחד התאחדות גמורה בשום מפלגה, כי הם חפצים להתאחד עם האומה כולה, דוקא כולה בכללה, בכל מילואה וטובה.</p>
						</div><!-- .entry-content -->


					
					<h1 class="entry-title">קב</h1>
					
					<div class="entry-content">
					<p>קב. הדבקות בד', זאת היא התשוקה היותר טבעית לאדם, נתפתחה באדם בצורה מושכלת והרגשית, מה שהיא בכל המצוי כולו בצורה אילמת וחרשת, בצורה כחנית. ישראל, תכונת האומה, לקחה לה את התשוקה הזאת ליסוד חיי הלאומיות שלה, על פי גורלה ההיסתורי. אין התשוקה של הדבקות המוחלטת באלהים חיים, באור אין סוף, דבר שאפשר להיות חילופו בטבע ההויה. כשם שאנו מוכרחים לחיות, להיות ניזונים ומתגדלים, כך מוכרחים אנו להיות דבקים בד'. הדבקות הנתבעת ממנו בכל מלא נשמתנו, מוכרחת היא להיות הולכת ומתפתחת בנו, הולכת ומתעמקת בהרגש, הולכת ומתחוורת בהכרה ותבונה. בשום אופן לא תוכל האנושיות, וגם כל ההויה, לחיות בלא הזרם של תשוקת הדבקות האלהית, החי תמיד בקרבה, אף על פי שהוא באופן סתום ונעלם. הילדות האנושית, הימים שהחושך היה עב ומגושם, הניחה בעולם יסודות של חיים כאלה, שעכבו את הדבקות האלהית לצאת בכל מלא האור שלה. אין לשער את צערה של הנשמה העולמית הכללית, וצער הפנימי הנשמתי של כל חי וכל אדם, על הלחץ הרוחני, על מניעת הטוב הגנוז בקרבו, המאיר כל כך, המעדן כל כך, המחיה חיי רוחב, חיי נצח, חיי גובה ועז. והחיים הללו הנם מוכרחים לו, הם עצם טבעו והוייתו. והנה באה החולשה האנושית, ותעשה אלילים אלמים, אלהות חמרית, גסה וזוללה, מוגבלת וחסרה, ותסתם את כל החרכים. מציירים אנו לנו נשמה גדולה, ענקית, לכל מלא שאיפותיה, את תשוקתה הכבירה לחופש ואור, את צערה החזק, את מכאובה הנמרץ, על עלבון התבל, נשמת אברהם, איך היא מתמרמרת. רואה היא את האושר, את האור, המוכן לכל, לכל החי, לכל הנשמה, הרוחב האלהי הקורא להויה, היה אור, הקורא לקול פרט, המלא אושר, גודל, גובה ונחת, טוב וגבורה, אהבה ונעימות. והבארות נסתמו, סתמום פלישתים וימלאום עפר. איך מתפרץ הארי מהסוגר, איך נוטל הוא את מקלו בחרון, משבר את הצלמים, קורא בכח לאורה, לאל אחד, אל עולם.</p>
						</div><!-- .entry-content -->


					
					<h1 class="entry-title">קג</h1>
					
					<div class="entry-content">
					<p>קג. ממעמקי הנפש יקרא ישראל את אשר קרא צור מחצבו, מעמקי ההכרה של האור והאושר, ממעמקי החמלה לכל נשמה המתענה, לכל יצור המתפתל, לחיים הלאומיים, החברותיים והמוסריים, ההולכים ארחות מלאות סירים סבוכים, מחוסר מעין חי בקרבם, מחוסר רשיון לשאוף, לבקש את אשר הנשמה כולה של היקום צועקת בחבליה, בקשוני, דרשוני וחיו. בדרכי חשך חקו מחקים, בלב מלא חונף ומורך נגשו לגדל את מלך עולמים בתור מילוי חובה של דרך ארץ לקראת גדל כח עז. לא יאמר כן ישראל, פחותה היא עבדות זו בעיניו. אף על פי שרבים הם הפרטים בקרבו הנזקקים לה, אבל לא כך הוא רוח הגוי, גוי מעולם, גוי איתן, גוי קורא בכח לאור ד' ועזוז החיים. מקרבו יוציא רוח קטב להשחית גם את הטוב הנמוך, את החיקוי אשר ירד מחוץ לגבולו אל תוכו, וכנהר יקים לו מקרבו צר, אשר רוח ד' נוססה בו. בנשמה לוהטת, מלאה חיים וגבורת עולמים, יתנער, כארי יקום, וכקול נהמות ים יקרא, הנה האור, קול אלהים חיים הקורא לי מעמק חיי, הנה אור חופש עולמים לכל היקום, הבא ומבריק מאור ד' על ציון, על מקום גי חזיון, אשר דבר אל חי כקול שחל היחל להשמע משם.</p>
						</div><!-- .entry-content -->
						

				
					<h1 class="entry-title">קד</h1>
					
					<div class="entry-content">
					<p>קד. עוד ישמעו כל ענוי ארץ, עוד יאזינו כל כופרי תבל, ישיבו כל אשר בהם ניצוץ של חיים, יתעלו נשמות מתחתיות ארץ, ירומו אמללים מירכתי בור, יבואו האובדים בארץ אשור והנדחים בארץ מצרים, והשתחוו לד' בהר הקודש בירושלים.</p>
						</div><!-- .entry-content -->


					
					<h1 class="entry-title">קה</h1>
					
					<div class="entry-content">
					<p>קה. ישתחוו, וקמו מלאי אונים, יתמוגגו, והתחדשו אמיצי אור וכח, גדודים גדודים כבירי לבב יקומו, יקראו, הנה קם עם, החל חיות גוי, אשר יתן שטף לזרם חיי אלהים במלא עולמים. העם העז, הנותן בעזו דרך בים סוער, סולל מסילות עולם, לעזוז החיים של הדבקות באלהים.</p>
						</div><!-- .entry-content -->


					
					<h1 class="entry-title">קו</h1>
					
					<div class="entry-content">
					<p>קו. תמיד צריך לזכך את המחשבה בענין האלהות, שתהיה ברורה, בלא סיגים של דמיונות כוזבים, של פחדי שוא, של תכונות רעות, של העדרים וחסרונות. וכפי גודל הזיכוך של יסוד היסודות בתוכיות הנפש, כן תגדל ביותר הפעולה שתפעל הדבקות האלהית שברגש ושבהתפעלות הלב, לנהל את כל מהלך החיים באורח ישרה. </p>
						</div><!-- .entry-content -->


					
					<h1 class="entry-title">קז</h1>
					
					<div class="entry-content">
					<p>קז. כשחושבים על דבר אלהים בלא השכלה ובלא תורה, מתהוה ברעיון ציור אפל, מלא תוהו ובוהו. ואחר כך, כשבאים להשתעבד לעבודת אלהים על פי המושג הריקן הקדום, האדם הולך ומאבד את זוהר עולמו, על ידי מה שהוא מקשר את עצמו לדברי תוהו והבל נידף. וכשהדבר הזה נמשך משך של איזה דורות, מוכרחת הכפירה לצאת בצורה תרבותית, לעקור את זכר אלהים ואת כל המוסדים של עבודת אלהים. אבל מה היא עוקרת, רק הבלים ודברי נואש, שהם רק חוצצים בין האדם ובין אור אלהי אמת. ועל משואות החורבות שהכפירה מחרבת, בונה דעת אלהים הנשגבה את היכלה. </p>
						</div><!-- .entry-content -->


					
					<h1 class="entry-title">קח</h1>
					
					<div class="entry-content">
					<p>קח. אין לשער את הנחיצות של התשובה המעשית, בתיקון המעשים על פי התורה והיושר הגמור, לענין כל המעלות העליונות של עליית הנשמה של הכלל והפרט. התמצית המעשית היא חובקת בנקודתה האחת היותר קטנה, המוני המונים של אידיאלים והגיונות רחבים, המכשירים אותה בעולם ובחיים. וכשהיא נפגמת, ניטל החסן של כל האידיאלים הרחבים במלא עולם, שהם מיוחשים לה אותו היחש של המרחב האתרי בעל מליונים קוביקים המתלחצים באטם גשמי אחד, לחוללו בצורתו הגבישית.</p>
						</div><!-- .entry-content -->


					
					<h1 class="entry-title">קט</h1>
					
					<div class="entry-content">
					<p>קט. ההתפתחות של רוח האדם, מכשרת את שכלו העצמי ואת חפצו הפנימי להיות שואף אל הטוב הגמור, שהוא הטוב האלהי, שהוא היסוד של המגמה לכל התגלות אלהות, והשפעת התורה והנבואה בעולם. בימים הראשונים היה השכל הכללי של האנושיות פחות מפותח, וחפצו היה גם כן יותר ברברי, אז היה החזון האלהי כולו נועד לדחות את השכל הסורר, המשועבד רק להחפצים הבהמיים, בכללות החברה האנושית, ולדחוק תמיד את החפץ הטבעי, שהיתה התעוררותו יותר מכוונת לקראת הכיעור והחטא. התבסמות העולם על ידי כל המשך הדורות, על ידי ביסום היותר עליון של גילויי השכינה בישראל, ועל ידי נסיונות הזמנים, התגדלות היחש החברותי, והתרחבות המדעים, זיקקה הרבה את רוח האדם, עד שאף על פי שלא נגמרה עדיין טהרתו, מכל מקום חלק גדול מהגיונותיו ושאיפת רצונו הטבעי הנם מכוונים מצד עצמם אל הטוב האלהי. ונגד אותו החלק שכבר נזדכך, מוכרחת היא הליבירליות להתפשט, והאנרכיה לתפוס מקום. וכשבאה המסורת והדת, אפילו בצורתה היותר טהורה, לכבוש תחת ידה את זה החלק המזוקק, לא תצליח. אבל צריכה היא לסייע את רוח האדם בנקודת טהרתו, ללכת במסילתו שכבר כבש, ולכוון את מטרתה נגד אותם חלקי הרוח של הדעת והרצון האנושי שעדיין לא נתבסמו, והם עומדים עדנה במצבם הפראי כימי קדם. ולפי התנועה התסיסית של החלקים המבוסמים, עוד הסכנה בהם יותר גדולה, כשהחלקים הבלתי מבוסמים, השרידים הרבים של הברבריות, הולכים במצבם הטבעי הפרוע, והצד המתוקן שברוח האדם סוכך עליהם באברת דמיונו, להעטיף מעטה של ברק נוצץ על כל תועבה ושקץ. זאת היא עבודת הקודש של עובדי ד', עד קץ הימים, עד אשר רוח הטומאה כליל יחלוף, וזיו האדם והעולם יגלה בתפארת עזו במלכות שדי.</p>
						</div><!-- .entry-content -->
						

				
					<h1 class="entry-title">קי</h1>
					
					<div class="entry-content">
					<p>קי. התשובה היותר מקורית וטובה הנובעת מאור התורה בעולם, היא השינון בחלק דיני ממונות, וכל המשפטים שבין אדם לחבירו, הכלולים אצלנו בלימוד חושן משפט, בכל הבקיאות הגירסאית היותר בהירה, וכל החריפות הישרה והרחבה היותר אפשרית. היא מתקנת את כל מכשולי הלב שבחיים, ומעמידה את הצדק האלהי על בסיסו הנאמן, ונוטלת את מחץ הספק והנביכה מתוך הנשמה, על ידי מה שמאירה היא באורה הבהיר את דרך החיים המעשיים. אמנם צריך תמיד להכשיר את הלב ואת המח על ידי יתר חלקי התורה, וביחוד על ידי השפעה מוסרית ועיונית חזקה ורחבה, בטל האור של ההגיונות הפנימיות שבההכרות האלהיות האציליות, כדי שתהיה הנשמה מוכשרת להתדבק יפה בהצדק האלהי שבחלק המשפטי של תורת החיים, ואז יבוא לה מקצוע זה כשמן בעצמותיה, לרוממה ולשגבה.</p>
						</div><!-- .entry-content -->


					
					<h1 class="entry-title">קיא</h1>
					
					<div class="entry-content">
					<p>קיא. אי אפשר כלל שלא נסתכל ונעיין בעניני האלהות. אין אנו צריכים להביט כלל איך העיון הזה פועל עלינו, או איזה תכלית יוצא ממנו. אין מחפשים תכלית למקור המגמות כולן. הנשמה מתיבשת ומתדלדלת על ידי העזיבה של העיון האלהי, ואחר כך, על ידי הרגל ארוך של מחשבות יבשות וקלות ערך, אובדת היא את הכשרון להעיון האלהי, ונעשה לה קשה ומוזר. ולפי אותה המדה היא טובעת במצולת היגונות, וקלקול המדות, המעשים והדעות. לא כל האנשים אמנם מוכשרים הם להעיון האלהי, אבל המוכשרים, הם הנם פרי הנשמה הכללית של האדם. בהוציאם את כשרונם אל הפועל, נשמת האדם בכלל מתעלה היא ופורחת. בחשאי מיתקנים הם המעשים והמדות, מתישרים דרכי החיים, על ידי פעולתם השכלית של צדיקים חכמי לב, שנוצרו להיות תמיד מסתכלים כלפי מעלה, אותם יקרי הסגולה שאין דבר שבעולם שילבבם, רק העונג של העיון האלהי, בכל זהרו וכל אגפיו. יש אשר מרוממותו ישלח פארותיו, ויאיר מעדינת קדשו גם על שארי עיונים, ואז יצא לאור המחזה של לימוד תורה לשמה. והתורה כולה, וכל החכמה, המחקר והדעת, מתעלה הוא באור תורה שלמעלה, בתורה השמימית, שחזות נועם ד' היא מהותה. מסתכל לו בחיר יה זה בכלים, בכחות היצירה הפועלים בההויה, לכל מלא עמקה, גדלה, גבהה ורומה, רואה בכל את ההוד והטוב, מעלתו המוסרית הולכת ומתגדלת, מפני שהוא שואב את חייו ממקור הצדק והיושר, חכמת לבבו מתרחבת, מפני שהוא יונק תמיד משדי תבונות הזיו האלהי. </p>
						</div><!-- .entry-content -->


					
					<h1 class="entry-title">קיב</h1>
					
					<div class="entry-content">
					<p>קיב. כל מה שיעיין יותר האדם במעשה ד', כל מה שיכוון יותר את לבו להכיר על ידם את השלמות האלהית, כל מה שיקנה לו ידיעות יותר ברורות בהליכות החיים של המוסר הטהור, והשלמות של המעשים היותר טובים, כן יוסיף להופיע עליו האור האלהי, והסברות פנימיות מעונג השלמות האלהית יחלו לנבע בכליות, וימלא מחו ולבו אור ונעם עליון, הממלא את כל הנשמה ואת כל הסביבה טהרה וענות צדק, אהבת הבריות, יושר ומשפט ושמחת עולמים, המשותפת עם שפע חדות ד' ממקומו.</p>
						</div><!-- .entry-content -->


					
					<h1 class="entry-title">קיג</h1>
					
					<div class="entry-content">
					<p>קיג. הגילויים הנשמתיים של השלמות האלהית, כל מה שהם מתעלים, יותר הם מזדככים, ויותר הם מתרחקים מתכונת המבטא והדיבור. לא יכילם כל הגיון לשון, וכל ניב שפתים, לא תעריכם כל מליצה, וכל שירה תקצר מלספר את זיו הדרם. אז יאלם האדם, ושפתיו תשקנה אשה לאחותה, ובקרב לב עמוק יגלה אור עז והדר, גבורה נשאה, ורחמים עליונים על כל היקום, שפעת חסד ואהבה, ונדיבת לב שאין לשערה בכל פועל של צדקה מעשית. נועם נשמה זו תמתק את החיים הכלליים. נוטלת היא את העוקץ המכאיב של המארה הנתונה בחיים האנושיים, מפני חטא האדם וסכלותו, מפני שפלות נפשו וקדרותה. המלה היוצאת מלב מתנה זו בעת עלייתה, בעת מושבה איתן בגבהי מרומי החסד האלהי, היא גדולה ועזיזה, היא פועלת ומחלטת, ותגזר אומר ויקם לך ועל דרכיך נגה אור. והאור הולך הלוך וגדל, ובעת יחל להתעלם, ימהר הצדיק אל הצדקה המעשית, אל התורה והעבודה, אל הטוב והחסד החמרי, עדי ישוב להגלות עליו הזיו העליון מסתר עליון.</p>
						</div><!-- .entry-content -->


					
					<h1 class="entry-title">קיד</h1>
					
					<div class="entry-content">
					<p>קיד. הננו חשים במלא נשמתנו את ההכרח של הטוב המוחלט, את האי אפשרות של אי הוייתו, ואת העריגה הבלתי פוסקת במעמקי לבבנו להתעלות אליו, להתקרב אל מרומיו, לחזות בנועמו. הננו מרגישים שהטוב השלם בהשלמת הוייתו, החפשי מכל גדר, מכל תנאי וחק, מכל תאר ושינוי, מילואו הוא מילוי עולם. אין מקום למלוי שאיפתנו אל טוב זה, אלא בהסתכלות האפשרית בניצוצי זיוו, אחרי אשר ירדו אלינו, וימלאונו עז וחיים, נצח והוד. הננו אחר כל החזיון הזה נשארים צמאים אל התעלות הטוב. אין אנו מקיפים את מלא היקף הטוב בתומו, כי אם כשנחזה בו, לבד מילוי הטוב, גם כן התעלות הטוב, פריחה תמידית, תוספת עז ועילוי בלי מצרים, בלא עמידה. מילוי הצמאון האידיאלי הזה, יורנו דעת במה להבחין בין אור האלהי, לאור העולם החי ממקורו. האור האלהי מרוה אותנו את צמאוננו הנשגב אל הטוב המוחלט הקיים במרומיו, והאור העולמי ההולך ואור, ההולך ומתעלה מחיי מקורו, ידשננו מהטוב של ההתעלות, של תגבורת הכח, של הוספת העילוי, שהננו לו כל כך צמאים ונכספים. לא נהיה לחוצים להשביר את צמאון המדע והטוב כשהוא מקופל יחד, ונושא את דעו על ההויה כולה, לדעת את סוד האצילות המוסרי שבה, במסקנא יבשה שההויה וההפסד היא המגמה האחרונה, מה שאנו מוצאים את עצמנו מזה נעלבים ונדהמים, מלאי שממון מפעולה הולכת וסובבת, המדאיבה את נפשנו בהאנחה של "אין כל חדש תחת השמש". הננו מתנשאים מעל להחזיון הפשוט שהחושים קולטים בחיצוניותם מההויה. הננו צועדים בצעדינו הרוחניים למעלה מן השמש, וגוזרים אנו "אין כל ישן", הכל פורח, הכל מתעלה, הכל מוסיף תמיד אור וחיים. אין הרוח האצילי נופל גם בראותו שהדרך של ההתעלות היא דרך מסובבת, שיש בה מעלות ומורדות, הליכות קדימה ונסיגות לאחור גדולות מאד, שגם הנה, המורדות והנסיגות, מלאות הנן רוח של עליה וקדמה. ההכרה של ההתפתחות כשהיא הולכת ונגמרת, הולכת ונקלטת יפה בחיים המדעיים והמוסריים, כשהיא מתבכרת, ויוצאת מידי בוסריותה עד שאיננה נאכלת פגה, היא מעלה את רוח האדם אל מרומי האור האלהי, מקלטת בקרבו את המגמה הפנימית של דעת אלהים, החפשית מכל חק וגבול, שבאוצר נשמתו של ישראל, שנתגלתה על ידי ההופעה האלהית המיוחדת לו, בתור הפרח היותר עליון של הזרחת אור נשמת האדם בקרב העמים כולם. ההתפתחות התדירה תמלאנו שיקוף אידיאלי מוסרי על כל ההויה, ותביאנו לידי מילוי אור אלהי מדעי והכרתי כזה, המאחד את הוייתנו עם אור חי העולמים בתכלית הטוהר והמוסר, העז והגבורה, בכל מילואם. כבוד אלהים העטוף בהיצירה הרחבה בכל גווניה העשירים והשונים, מתודע אלינו בזיוו האידיאלי, ההולך ומתגדל, "יתגדל ויתקדש שמיה רבא".</p>
						</div><!-- .entry-content -->


					
					<h1 class="entry-title">קטו</h1>
					
					<div class="entry-content">
					<p>קטו. אהבת האדם את עצמו יכולה להשאר רק על המדרגה התחתונה שלה, שתהיה טבעית ונמוכה, ומתוך קטנותה עלולה היא להתקלקל, ולצאת חוץ לשורה, להיות ליסוד למעשים רעים ותכונות רעות, וכפי מדתו הכשרונית של האדם, כן יכול הוא בהשחתתו להיות מסבב השחתה אל הכלל. ואותה האהבה בעצמה, יכולה להיות גם כן קדושה ואידיאלית, כל מה שהאדם מזכך את עצמו, מרומם את דעתו ושכלו, מכונן את תכונותיו ומעשיו לצד היותר נעלה וישר. כשהאדם מזכך את עצמו, והצד הטוב שבו הולך וכובש לו את מהותו, נעשה מבטו על המציאות כולה הולך ומאיר, הולך ומשמח, וההויה מוצאת חן בעיניו, מתוך שהוא מסתכל בה מנקודתו העצמית. ובאמת ההויה היא טובה מאד, כשהאדם המסתכל בה, פועל בקרבה וחי עמה, הוא טוב. וטובו של האדם בידו הוא כולו, או לפחות חלקים חשובים ממנו. ואותם החלקים שהם בידו להכניסם אל תחום הטוב, הנם יכולים לשפר את כל הוייתו, עד שגם חלקיו שאין טובם בידו יוחלטו לטוב, שהם אותם החלקים והכחות שהם יוצאים מכלל הבחירה החפשית, אף על פי שהנם קבועים באדם עצמו, באמת שייכים הם יותר לכללות ההויה, שהיא כולה מתהפכת לטוב, מתקשטת באורים נאים ומלבבים, כשהאדם מאיר בה בנשמתו הטובה, ובכחותיו היפים המסודרים על פיה.</p>
						</div><!-- .entry-content -->
						

				
					<h1 class="entry-title">קטז</h1>
					
					<div class="entry-content">
					<p>קטז. הרעיון על דבר ההתפתחות של ההויה וכל המצוי, הוא מוריד את רוח האדם ומעלהו. סם חיים וסם מות ביחד שקועים בקרבו. כשהאדם מסתכל לאחור, ורואה את השפלות שבמצבי העבר, והוא, כשהוא עומד במעמדו המוסרי, השכלי והפיסיולוגי, מאושר מול העבר, דעתו נעשית זחה עליו מצד אחד, וגדרי המוסר מתרופפים אצלו. כמה מוסר שימצא בקרבו, יאמר, בעת אשר יתקפהו רוח רעה של איזו תאוה, שהוא די והותר, ורב מאד מהנדרש ליצור שכמותו, שיסודו הוא בהמות ופראות גסה. לעומת זה, ההשקפה של ההתפתחות ביחש להעתיד, היא מרוממת ומעלה את האדם לגובה מוסרי כזה ממש, שראוי להיות מצטייר בלבבו על פי אותה ההסברה המתבארת לפניו מהידיעה על דבר גדולתו של האדם בראשית הוייתו, על דבר מושב אלהים אשר ישב טרם אשר נטרד מגן עדן מקדם. כל מה שמתעלה האדם בדעה והשכל, בתלמוד תורה ותכונות טובות, מעוף שכלו וציורו המוסרי הולך הוא קדמה אל העתיד, וממילא הולך הוא רעיון ההתפתחות ופועל עליו לישר את דרכיו, ולעודד את חושיו המוסריים, עד אשר יכנס להיכלי הקדושה והטהרה, בגבורה עליונה מלאה עז ד'. וההשקפה של העבר תאזרהו אומץ של יראה, כי ישים אל לבו את השפלות הנוראה של העבר, ויחוש שבשחתו את דרכיו יוכל ליפול באותה השפלות החשכה, תחת אשר על ידי תיקון דרכיו ומעשיו הפרטיים והחברתיים, הנה אורה גדולה, ההולכת ומאירה בהתעלות של אין סוף, נכונה לפניו.</p>
						</div><!-- .entry-content -->


					
					<h1 class="entry-title">קיז</h1>
					
					<div class="entry-content">
					<p>קיז. הזמן חידש לפרסם הכרות כאלה, שגרמו בפרסומן להרס את ההכרות, אשר בעצמן אינן שייכות ביחש שלילי לההכרות המחודשות, אלא שמצד ההרגל נצטברו יחד. האדם מקשר את כל מחשבותיו זו לזו, וכיון שחלק מהן משתנה, הולך השינוי על פי כל הככר המחשבי. רק בדעת וחשבון יסייג לו האדם את הגבולים, להבחין עד היכן צריך להגיע יד השינוי של ההכרות החדשות בצדק, והיכן הוא המקום ששם כלה כחן. טבע השכל, והציור הרוחני בכלל, לחוש בכולו את השינוי שבחלק מחלקיו, הוא לו טבע של חיים, המביא לידי שכלול והוספת מעלה בכל עת אשר יחודש דבר באחד החלקים שבו.</p>
						</div><!-- .entry-content -->


					
					<h1 class="entry-title">קיח</h1>
					
					<div class="entry-content">
					<p>קיח. שלשה הנם השינויים העיקריים, שבאו במהלך הציור האנושי בזמן החדש, שמהעקרים הללו הסתעפו ענפים רבים חדשים. ומבלי שימת לב להבין את המהות העקרי המונח בעצמותם של אלה השינויים, למען דעת עד כמה הם צריכים להתפשט, לגרור אחריהם עוד שינויים בדעות ובמעשים, גרמו השינויים לטובה הללו גם כן מבוכה וערבוביה, אשר תשוב לטובה ביחד עם התגברות ההכרה, אחרי שיתפשט התלמוד הרוחני בהגיונות הנפש ואוצר הדעות כראוי לו. שלשת השינויים העקריים הם, האחד, השינוי במהלך המחשבה החברותית. השני, במהלך המחשבה הקוסמולוגית. השלישי, במהלך המחשבה ההתפתחותית. הבנת החברה האנושית, ובכלל החיים החברתיים, היה ענין סגור ורז כמוס לפני ההמון הגדול בדורות שלפנינו, כמו כל הסודות של החכמה המעשית והעיונית. כל עדה וקהלה היתה סגורה בתחומה, על כל יחיד לא פעלה בגלוי כי אם הסביבה הקרובה שלו, ובתומו חשב כן כל יחיד וכל ציבור, שהעולם הגדול הוא רק סביבתו הרוחנית והגשמית. בני ישראל, ככל האדם, גם הם היו סגורים בתחומם, ועוד במדה יותר גדולה, מפני שתי סבות חזקות, מפני הרדיפות הרבות אשר פגשו תמיד מהעולם האנושי הגדול, עד מקום שעיניהם היו יכולות לשלוט, ומפני השינוי העקרי שבהליכות החיים הרוחניים והמעשיים שבינינו ובין ההמון הרב של כל העמים תחת כל השמים מאז ומעולם.</p>
						</div><!-- .entry-content -->


					
					<h1 class="entry-title">קיט</h1>
					
					<div class="entry-content">
					<p>קיט. יחידי הסגולה, בעלי הדעה הגדולה, ידעו מעולם את סוד האחדות הרוחנית, ידעו שרוח האדם רוח כללי הוא. עד כמה שההבדלות הרבות, הרוחניות והחומריות, עושות את שלהן, להבדיל בין איש לאיש, ובין קיבוץ חברתי אחד למשנהו, עוד יותר מכל ההבדלות גדולה היא האחדות העצמית שביניהם, והמחשבות פועלות ונפעלות מבלי הרף, וסדרי החיים הולכים ומשתוים. מגמת ההשתוות היא ודאי לקלוט תמיד את היותר טוב, היותר בריא ויותר עדין שבכל קיבוץ, ולנטע אותו על אדמת הכלל כולו. אבל ההמון לא הציץ מעולם למעלה מחוגו, חשב שאין כאן שום יחש, שום כח פועל ומתפעל מסביבה זרה, וקל וחומר עוד רחוקה, על חוגו שלו הקרוב אליו, ובספירת המחשבה המצומצמת הזאת, נתרשמה הצורה הטפוסית של עולמו הרוחני היותר פנימי. על פי התכונה הזאת נצטיירה אהבתו האידיאלית לכל קודש, ויחושו לעמו המיוחד וכל המתיחש לו, תקותיו לעתיד, חזון רוחו על העולמות החבויים שלמעלה מהחושים, השקפתו על החיים והמות, על החופש ועל השעבוד, על העמידה ברשות עצמו ועל המשמעת, הכל היה נארג בהאריגה המצומצמת הזאת, של הציור של הסביבה הבודדת, שהיא הינה הסך הכל של ההויה.</p>
						</div><!-- .entry-content -->


					
					<h1 class="entry-title">קכ</h1>
					
					<div class="entry-content">
					<p>קכ. הזמנים שינו את ההשקפה הזאת בתכלית השינוי, לא רק בציורם של החוגים המשכילים, כי אם בחוג ההמון כולו, מקטניו ועד גדוליו. ההכרה החברתית נסבה ונתרחבה. כל יחיד מרגיש שהנהו לא בודד, ולא סגור בתחום מיוחד לגמרי, שהוא פועל ומתפעל מהמון חוגים רבים ורחבים, מסביבות שונות וגם זרות, ואין ליאש כל רוח לומר שאין לו להתחשב עמו מאומה, גם אם יהיה רחוק שברחוקים. אבל כאן החשבון נתגדל, הערבוביה נתרבתה, והצורך ללמד איך מסדרים מערכה רבת גוונים בתחום הצר של המחשבה ההמונית הרגילה, ואיך משאירים את כל הטוב שבעולם הרוחני בעינו, באין מגרעת, אחרי כל מהפכה שהשפעה זרה מחוללת, ואיך שואבים מן הכל רק את הטוב והאמת, את הישר וההגון, צורך זה נתגדל עד מאד. ואי אפשר להספיקו כי אם על ידי השפעה מרובה של הסברת רעיונות רוחניים פנימיים וטובים, שאי אפשר להוציא את הדבר אל הפועל כי אם על ידי העמדת המון משפיעים רוחניים טובים והגונים, המלאים דעה ורגש טוב ונעלה עד כדי להשפיע גם כן כלפי חוץ באופן היותר רצוי.</p>
						</div><!-- .entry-content -->


					
					<h1 class="entry-title">קכא</h1>
					
					<div class="entry-content">
					<p>קכא. המחשבה הקוסמולוגית גם היא גרמה לפעול שינוי גדול במהלך החיים הרוחניים. הרעיונות אשר נספגו מהציור הקטנטן של העולם הכללי על פי התכונה הישנה, במצב של שקיטה וקטנות, הולמים הנם לאותה הקטנות של צמצום הסביבה. והרוח החדש הכללי, שבא לרגלי ההרחבה המדעית של ציור החוש כלפי ההויה המוחשית, מוכרח הוא לחדש, בהתרחבו בין המונים רבים, צורה חדשה על העולם הרוחני וכל קשר מחשבותיו, שצריך לימוד מרובה איך לכונן הכל מחדש בתכלית התיקון, עם ההשארה היותר מוצלחת של כל הטוב היסודי שבישן. ואיך יעשה דבר זה, אם לא על פי לימוד קבוע במעמקי הרוח, שיחולל המון גדול של הסברות, שיעמידו את התוכן הרוחני כולו על מעמדו המאיר, שעוד יוסיף נהרה על ידי הטוב שיקובץ מההרחבה של כל ההכרות החדשות, אחרי אשר יתאימו אל כל הטוב האצור בכל הישן, לפי צורתו הטהורה.</p>
						</div><!-- .entry-content -->
						

				
					<h1 class="entry-title">קכב</h1>
					
					<div class="entry-content">
					<p>קכב. מהלך המחשבה של ההתפתחות, שנתפרסמה בכל השדרות לרגלי למודי הטבע החדשים, עשתה מהפכה רבה בחוג המחשבות הרגילות. לא אצל יחידי הסגולה בעלי הדעה וההגיון, שמעולם הסתכלו בסדרי השתלשלות דרגאיים אפילו בההויה הרוחנית המוסקרת בסקירה היותר נסתרה, שאין הדבר זר אצלם להבין במדת ההשואה גם כן באופן זה בדבר ההתפתחות החומרית של העולם המוחשי, שראוי הדבר שתהיה התגלותו מתאמת לההשתלשלות הרוחנית של ההויה, שאינה מחסרת דרגה אחת בדילוג וריקניות. אבל ההמון לא הסכין להבין את ההתפתחות ברעיון שלם ומקיף, ולא יכול לקשור על פיו את עולמו הרוחני. לא הכבדות שיש עם התאמה של פסוקי תורה, או מאמרים מסורתיים אחרים, לרעיון ההתפתחות, מכביד הוא את העמדת המחשבה ההמונית על מכונה. מלאכה זו נוחה היא מאד. הכל יודעים שהמשל, החידה והרמז, שולטים בענינים הללו, שהם כבשונו של עולם, בכל מקום, וגם אוזן ההמון רגילה להיות נשמעת לגזרה קצרה, שמקרא זה או מאמר זה הוא בכלל סתרי תורה, שהוא נעלה מפשטו, ודעתו מתישבת, והיא מתאמת בזה אל סקירת בעל המחשבה, המשער את סוד השירה העליונה שיש בהרצאת חידות מני קדם. אבל איך להתאים את כל הקשר הרוחני של כל הרצאת מחשבותיו, שנתאגדו יחד על פי הסדר של פתאומיות ודליגה, שהיא מצלת את המחשבה מלשוטט במה שהוא רחוק מחוגה, בהפגשם עתה עם החטיבה החדשה של ההתפתחות, ההולכת ומתפרסמת וכובשת מקום בלבבות, לזה צריך הזרחת אורה מרובה, שתהיה הולכת וחודרת את כל השדרות, עד אשר יופיע בסדריו הנוחים גם בחוג היותר פשוט והמוני.</p>
						</div><!-- .entry-content -->


					
					<h1 class="entry-title">קכג</h1>
					
					<div class="entry-content">
					<p>קכג. על כן הזמן מכריח להפצת הדעה, הדעה היותר רוממה, יותר רחבה ואידיאלית. אי אפשר לצורה הגסה של האמונה, אחרי אשר ירדה ירידה אחר ירידה, ונתלבשה בלבושי שקים עבים מאד, להחזיק מעמד. ומי זה ילביש את האמונה הטהורה את המחלצות הראויות לה, מי ישים על ראשה את אותו הצניף הטהור ההולם לפי הוד מלכותה, אם לא גדולי הכשרון, חכמי לב, קדושי רגש וטהורי נפש, השתולים בחצרות ד', תלמידי חכמים המסורים להגיון התורה ועמלה.</p>
						</div><!-- .entry-content -->


					
					<h1 class="entry-title">קכד</h1>
					
					<div class="entry-content">
					<p>קכד. ההתקשרות לאיזה תוכן, היא מפלסת נתיב להחיים. אם התוכן הוא נעלה ונשגב, כפי מדתו יהיו נתיבות החיים גם כן נעלים ונשגבים, ואם התוכן הוא נמוך ושפל ערך, יהיו לפיהו גם כן נתיבות החיים נמוכים ושפלי ערך. אבל נתיבות יהיו להחיים בכל מקום שיש קשר קבוע לאיזה תוכן. האנשים הפשוטים והטבעיים, קשורים הם יפה לעצמיותם החמרית, ובזה יש כבר לחייהם נתיב סלול על פי דרכם. היוצאים מגבולה של השדרה היותר נמוכה, כבר יש להם תוכן אצילי מצד חיי המשפחה שלהם, אבל גם קשר זה הוא גם כן טבעי וחמרי, ויש בו הרבה מגסות החיים. גדולי המדע והמוסר, הנפשות אשר נזדככו הרבה ונתעלו ממעל להשאיפות ההמוניות, מוכרח הדבר שקישורם הרוחני למגמתם העליונה בחייהם יהיה קבוע, כדי שיהיה לחייהם נתיב סלול. אצלם הקישורים הטבעיים אינם כפי כל המדה של האומץ הנהוגה בההמון הגדול, ואם פעם ישכחו את מעלתם העליונה, וירצו להשתוות עם ההמון הרגיל, יהיו הרבה ירודים ממנו. אותם הקישורים הטבעיים, שדים כדי לתן מסלול קבוע לחיי ההמונים, אינם מספיקים כלל לפלס נתיב לנשמתם הגדולה ורבת הכחות של אנשי המעלה וגדולי המחשבה והרגש. רק כשהם עומדים במעלתם הנעלה, כבר נתיב חייהם סלול וכבוש, במערכה יותר מעולה מהנתיבות ההמוניות. אבל כשהם יורדים מרמת הפסגה אשר להם, יכולים להיות אובדי דרך ואומללים בחיים יותר מכל אומלל שבהמון, "מה דגים שבים כיון שהם יוצאים ליבשה מיד מתים, כך תלמיד חכם כיון שפירש מן התורה מיד מת". אצילי הרוח, מוכרחים הם להיות קבועים וקשורים בבית חייהם, המלא אור וחיים עליונים, "האומר לאביו ולאמו לא ראיתיו, ואת אחיו לא הכיר, ואת בניו לא ידע, כי שמרו אמרתך ובריתך ינצרו".</p>
						</div><!-- .entry-content -->


					
					<h1 class="entry-title">קכה</h1>
					
					<div class="entry-content">
					<p>קכה. על פי רוב, התכונה החיצונית והפנימית של העולם סותרים זה את זה בהשקפותיהן. הסתירה כמובן איננה תמידית ובלתי פשרית בטבעה, אדרבה, היא טבועה בעצם כדי לעורר התחברות יותר כבירה, שרק אז יכולים הם החיים הפנימיים והחיצוניים להתאגד יחד. המוטבעים בתכונה של שיקוע בענינים החיצוניים של העולם, אינם יכולים להשתקע בתכונה הפנימית, והם מוצאים בנפשם על זה ניגוד עצום. להפך, המוטבעים להיות עסוקים בתכונה הפנימית, אי אפשר להם להיות משתוים לגמרי עם התכונה החיצונית של העולם, וכאשר הם מתאמצים לתפוס את שתי התכונות יחד, אז הם מתחילים להרגיש את המכאוב של הפירוד שביניהם. </p>
						</div><!-- .entry-content -->


					
					<h1 class="entry-title">קכו</h1>
					
					<div class="entry-content">
					<p>קכו. הידיעה הברורה מחוללת את הרצון, כשהיא עומדת על הבסיס הטוב. חמדת הטוב, כל שהיא מתבררת יותר, כך היא מתחזקת. כל מה שמתברר יותר שהטוב הוא טוב באמת, כן הרצון מתגבר. גבורת הרצון מחוללת את היכולת. למדנו מזה, שהידיעה הרצון והיכולת הנם תמיד אחוזים יחד, ובמקום שנמצא מדע לאין גבול, שמה הרצון הוא בלתי גבולי, והיכולת בלי גבול גם היא.</p>
						</div><!-- .entry-content -->


					
					<h1 class="entry-title">קכז</h1>
					
					<div class="entry-content">
					<p>קכז. כל חטא בנפש האדם נובע מפגם ביכולת. נחלשה הנפש, ואינה יכולה לעמוד נגד נטיית הרע שבה. חסרון יכולת זה, בצאתו אל הפועל, מחליש הוא את כח הרצון של הטוב, וחלישות הרצון מחוללת חלישות הידיעה, והכרת הטוב מתטשטשת. התשובה באה אחר בינה, כשמגבירים את הכרת הטוב, הבאה בשלמותה גם עם הכרת הרע. הרע מבחין את הטוב. כשעומק הרע נעשה ידוע ברעתו, מבהיק יותר עומק הטוב בטובו. וכל מה שידיעת הטוב מתבררת, והפגם שגרם החטא להחשיך את הידיעה הולך לו, על ידי השבת הרצון ונטיית הנפש אל הטוב, מתעוררת על ידי ההכרה גם כן הנטיה לבסס את רצון הטוב, ולהציל גם אותו מפגמו של החטא. והנפש אשר נחלשה מקבלת את טובה בזה, להעמיד את נפילתה, ולתקן את היכולת שלה, שתהיה במילואה בתור יכולת לטוב. והבחירה נעשית על ידי זה חפשית, ושיקול הטוב נשקל הוא באין מפריע, ופועל ממילא כח המושך הרוחני שיש בכל נפש אל הטוב, להגביר את הכרעת הטוב, ולהעמיד את סדרי החיים של היחיד והציבור כולם על המרכז של הטוב הגמור, שמלתו האחרונה היא אור ד'.</p>
						</div><!-- .entry-content -->
						

				
					<h1 class="entry-title">קכח</h1>
					
					<div class="entry-content">
					<p>קכח. המוסר הוא אחד מחזיונות ההויה, והוא טבוע גם כן בכללות ההויה, לפי אותו הערך שההויה הכללית צריכה אליו. ובזה יש יחש גדול בין רוח האדם, המתעלה בתכונת מוסריותו, עם ההויה כולה. והקיבוץ החברותי, שהוא כבר חלק רשום ביותר מגילויי ההויה לגבי גילוי ההויה הנמצא ביחידים, לפי ערך גדלותו כך ניכרת החטיבה המוסרית בקרבו. ולפי אותה ההכרעה המוסרית שבקיבוץ בתכונה נפשית שבו, כך יחושו אל העולם הגדול, מצד האופי המוסרי שבכללו, הולך הוא וגדול. מקור מוסריות ההויה הוא ההדרכה האלהית, שהדריכה את ההויה ומדריכתה לכלל גילוי. הנפשות המלאות איתניות של הכרה, לחדור אל האור המוסרי ולהכירו בתור נשמת ההויה היותר זורחת וחביבה, גם תחת המון הכיסויים של המלחמות והצביון השערורי שמתגלה לפי השטחיות של ההשקפה עליה, הנן עולות במעלות היותר רוממות במציאות, וחשיבותן בההויה הכללית אדירה היא לאין חקר. הן הנה הנפשות אשר קרבת אלהים להן טוב, בעליהן מלאים הם עז וגבורה אלהית לפעול ישועות לאדם רב, והם מאירים לבני אדם את אור הצדק העליון, ואבוקת היושר המאיר באורה הגדול. הם מטביעים את חותם דרישת האמת וחפץ החיים בכל טהרתם ועזוזם יחד על הכלל כולו. בחקי ההויה הרוחניים, ובעשרם הגדול, מתפשטת היא התכנית המוסרית במלא שליטתה. אבל גם בחקים החמריים אין ניצוצה כבה. אורה הבהיר של התכונה הנובעת מצדק העולמים היא מעורבת בתוכיותם, עד שכולם הנם מוכשרים להיות משפיעים, ומקבלים השפעה, ממקור האור של המוסר המזוקק, בזיקוקו האלהי הטהור. ומתוך שהאורה האלהית המלובשת בהמגמה המוסרית הגדולה והכללית של כלל ההויה, היא מפלשת את דרכה גם בכל כחות הטבע, הנראים כעושים את עבודתם כגלמים מתים בלא הבנה ומטרה, והם נכונים להשתמש בהם לכל רשעה ולכל הירוסים מוסריים שבעולם, כמו לכל מוסר וטוהר של טוב, והניצוץ האלהי שולט על הכל בעזו, ומדריך גם את החושך והרשעה לטהרתה של המגמה הנצחית האידיאלית האלהית, המלאה צדק ומישרים, שהיא מכוננת את העז והגבורה, ומאזרת כח את תוכן החיים וההויה – על כן מלכותו בכל משלה, ועצת ד' היא תקום.</p>
						</div><!-- .entry-content -->


					
					<h1 class="entry-title">קכט</h1>
					
					<div class="entry-content">
					<p>קכט. יש יצר הרע נסתר מאד במעמקי הנפש, קנאה מרקבת עצמות, המביאה רפיון ומחשכים לכל רעיון של אורה. הקנאה היא מוזרה, רבים לא יכירוה, מפני שישנם כמה גורמים שמונעים את השפה מלהביעה, אבל היא ישנה, נרדמה היא במחבואי הנפש האנושית, והיא יוצאת לפעמים בצורות שונות חוץ מצורתה האמיתית, כדרכן של כל התוצאות של הקנאה, שאינן מתלבשות כי אם במלבוש נכרי, ונושאות עליהן תמיד שם זר. הקנאה המוזרה הזאת, היא הקנאה באלהים. האדם מקנא הוא באלהים על אשרו האין סופי, על שלמותו המוחלטת. הקנאה הזאת גורמת עקמימות הדעת וחשכת המחשבה, טמטום השכל ורוגז הרוח. וכשכל האמצעיים אינם מספיקים להכיל את זעמה, היא מסיימת בכפירה מוחלטת, כדי להסיר מהנפש הכואבת, אכולת הרקב, את העוקץ של הקנאה הדוקר נורא. אין מרפא למחלה זו כי אם הארה עליונה של דעת אלהים, בבירור ובעומק הגון. הנתיבות המיוחדות ביחוד להסרת הנגע של קנאה זאת, שבהסרתו נפטר גם כן מכל התולדות הרעות של הלבושים השונים שהיא מתלבשת בהם, עד מחלת הכפירה המשועממת המתפשטת בדורנו בתור מחלת הזמן, הנתיבות הללו שתים הנן. האחת היא נתיבה מדעית טהורה, והשניה מדעית-מוסרית. הנתיבה המדעית מבררת, שההבדל שבין האלהים והעולם תלוי הוא רק בדעה והשגה וארחות החיים. כל מה שהדעה מתעלה, מתקרב האדם והעולם לגודל האלהי, וברוממותו העליונה של האדם והכרתו הגמורה, מוצא הוא שהכל הוא כלול באלהים, והעצמיות הפרטית של כל פרט מפרטי ההויה איננו כי אם התגלות אלהות, הזורחת בגוונים שונים לפנינו. ולפי זה כל האושר האלהי הלא הוא אושר של הכל, והאושר הוא הולך ומתגדל, כל מה שהידיעה האלהית היא הולכת ומתבררת. וזהו סוד העונג הנעלה של ההשגה האלהית, שהוא הולך וחש את אשרו העליון, את שלמותו הנצחית, המלאה חדוה ועז, ואין כאן מקום לשום קנאה.</p>
						</div><!-- .entry-content -->


					
					<h1 class="entry-title">קל</h1>
					
					<div class="entry-content">
					<p>קל. הנתיבה השניה היא מדעית-מוסרית, שהשלמות וחיוב המציאות האלהית היא תלויה במדת הצדק החפשית, וכל מי שיעלה את חפשיות רצונו באותה המדה של הצדק המלא שהאלהים הוא נעלה בחפצו השלם בצדק החפשי והמוחלט, הרי הוא משתאב בגופא דמלכא, וקונה לו את השלמות האלהית מצד בטולו אל האור האלהי בעונג פנימי. ואין שום מעצור משום נמצא לרומם את חפצו חפשי למרום הצדק האלהי, וכפי אותה המדה שהאדם מתקרב אל מדת הצדק האלהית, הרי הוא מתעלה ונעשה איש אלהי. ונמצא השלמות האלהית מחוייבת להאלהים מצד הצדק החפשי שלו, שהיא זכות השוה לכל, שאין מקום לקנאה.</p>
						</div><!-- .entry-content -->


					
					<h1 class="entry-title">קלא</h1>
					
					<div class="entry-content">
					<p>קלא. העולם הפנימי צריך הוא להבנות תמיד, ולהשתכלל בלא הרף, עוד יותר מהבנין התמידי של העולם החיצוני. ברוחו של אדם, כל מה שהוא מוצע על פי יסוד החפץ הפנימי לטובה, זהו בנין פנים, וכל מה שהחפץ הפנימי עומד מרחוק, או אינו משתתף בזה, הרי הוא בנין חוץ. אפילו ההכרה המדעית איננה נחשבת לבנין פנים כי אם כשהיא משתכללת כל כך עד לכדי הטבעת הרצון היותר עמוק על פיה. אבל כל זמן שתהיה רק מציירת והוגה, וחפץ הלב בחייו אינו נוטל חלק במעמק החיים הציוריים הללו, הרי זה רק בנין חיצוני, שאין ההשלמה היחידית והציבורית נבנית מהם בנין עדי עד. התורה והיראה, החכמה והתפילה, ההכרה והעבודה, כשהם באים תמיד יחד, הנם משפרים את העולם בין מצדו הפנימי בין מצדו החיצוני. כשמשקל אחד חסר, חסר לעומתו בסדר הבנין לפי החסרון, מחסור פנימי או מחסור חיצוני. ההכרות צריכות להיות נמסרות תמיד לפי אותה המדה שיזעזעו את הנטיות של הרצון מהדממה שלהן, ויעוררון לטובה. אז בונות ההכרות, יחד עם השכלול החיצון שהן משכללות את רוח האדם, גם את העולם הפנימי שלו. זהו עיקר היסוד המונח בסדרי ההסברות המתגלות לפני ההכרה האנושית בדברים שהם כבשונו של עולם, בין שהן באות בדרך הדרישה החיפושית, בין שהן באות על ידי הופעת הרוח בגילוי המדע הפנימי, בין שהן באות בתכונת נבואה והתגלות אלהים, תמיד טבע הרוח הוא לבוא מעולף בצורות מגוונות בגוונים, שהם מלוים את העצמיות שבהכרה, והגוונים הם תמיד נותנים על ההכרה איזו עצמיות משלהם. והמדע טורח תמיד איך להכיר את ההכרה ביסוד הפנימי שלה, והוא הולך ונתקל בדרכו כמה פעמים, עד שהוא מגיע בהמשך דורות ותקופות לידי איזה קירוב אל המקוריות שתחת הגוונים. ולמה לנו כל אלה, למה לא הובעו ולא הוכרו ההכרות התוכיות בעצמותן. אבל כשאנו באים לסכם את נקודות הבנין הפנימי, שהוא היסוד היותר עקרי בהשכלול העולמי, אז נמצא שההכרות רק אז תפעלנה על החפץ לפי המגמה הטובה שבהן, דוקא שהן באות בתחילתן מגוונות. והגוונים הם מולידים נטיות של חפץ לטובה בדוגמא שלמה, לפי התכונה של התמצית הטוב של המבוקש שבההכרות. וכל מה שתתחולל יותר דעתו של אדם הפרטי והכללי, כך מתקרב הוא יותר לפנימיות ההכרות. אבל עם זה, כיון שהולידו הגוונים את התנועה של התמצית הפנימית שבהכרה, שהיא נטיית החפץ הטוב, שהוא המוסר שבהכרה, הולכת הולדה זו ומתרבה דוקא עם ההסרה של הגוונים החיצונים, והעמידה על המקוריות הטהורה שבעצמות ההכרה. אבל אם היו ההכרות באות ערומות, חשופות בתוכיותן כמו שהן, אז לא היה כל מקום להתעוררות החיים הנפשיים הפנימיים, וההכרות היו משתקפות בציורי הנפש כמו שמשתקפות ההכרות החיצוניות של החושים באיזה אדם הנכנס לעולם שהוא כולו זר לו, שאמנם מתרשמות הן על רשת העצבים של חוש הראות, מתוות הן את התוים שלהן בלוח החיים, אבל אינן מעמיקות בו את הוייתן, אינן משתרשות בנשמה לשאת ענף ופרי, ולהתהפך לעצם מעצמיו הפנימיים של האדם, לגדל את איכותו. ואוי אוי היה לעולם כולו, אם תכונת הדעת, שהיא זיו החיים, היתה עומדת בצורה כזאת, והיתה מתמדת בלא הפסק ולא תיקון כלל הקובלנא המרה של "אכתב להם רובי תורתי כמו זר נחשבו", תחת שעל ידי הגוונים בא התוחלת של "כי תבוא חכמה בלבך ודעת לנפשך ינעם", "כי מוצאי מצא חיים ויפק רצון מד'".</p>
						</div><!-- .entry-content -->


					
					<h1 class="entry-title">קלב</h1>
					
					<div class="entry-content">
					<p>קלב. המגמה האחרונה בחיים היא הקדושה. הקדושה היא חטיבה עליונה, שאין בה כלום מהחולשה שבמוסר. הקדושה איננה נלחמת כלל נגד האהבה העצמית, הטבועה עמוק במעמקי נפש כל חי, אלא שהיא מעמידה את האדם בצורה עליונה כזאת, שכל מה שיותר יהיה אוהב את עצמו, ככה יתפשט הטוב שבו על הכל, על כל הסביבה, על כל העולם, על כל ההויה. אין בתכונה של קיבוץ ציבורי בשום אופן אפשרות לנטיה של החלשת האהבה העצמית, ואיננה בה כי אם הירוס מוסרי, אם יזדמן, ורקבון פנימי האוכל כל. על כן אי אפשר כלל לדרוש שיהיה בעולם עם מוסרי, כי אם עם קדוש, עם שכל מה שיגביר את עצמו, כל מה שירומם את ערכו בפנים ובחוץ, כן ירומם ויגביר את האור והטוב בעולם. ונמצא שהתמצית הטוב שבמוסר כלולה היא כבר בהקדושה, בצורה יותר מפוארה, יפה ומענגת.</p>
						</div><!-- .entry-content -->


					
					<h1 class="entry-title">קלג</h1>
					
					<div class="entry-content">
					<p>קלג. המוסר הוא הפרוזדור, והקדושה הטרקלין. כשהפרטים מכשירים את עצמם בהטהרה של המוסר, מתעלה הקיבוץ, הכלל, להיות קדוש. המוסר הציבורי כבר הוא מנער מעליו את האבק של הדימגוגיה שבמוסר, ועוטה הוא, על ידי ההתקבצות של ניצוצי המוסר שבפרטיו, את האורה של גבורת הקדושה, שהיא מתעלה על ידי ההעמקה דוקא בהאהבה העצמית. ולהיפך כשהפרטים עוזבים את הטהרה המוסרית, האבוקה הנפשית הציבורית מתכנסת בתכונה של טומאה, ומתגלה מפלצת איומה של עם כבד עון, הרע מכל חיה רעה, ומנוול מכל בריה משוקצת.</p>
						</div><!-- .entry-content -->
						

				
					<h1 class="entry-title">קלד</h1>
					
					<div class="entry-content">
					<p>קלד. האומה שאין בכח כללותה להתרומם אל הקדושה, איננה יכולה מצד נשמתה הכללית לתן לבניה השפעה לטהרת המוסר. רק האומה שתכונת הקדושה מונחת בסתר גזעה הרוחני, היא מסייעת את בניה להיות טהורים במוסר, עד אשר ירומם גם הפרט אל מרום הקדושה.</p>
						</div><!-- .entry-content -->


					
					<h1 class="entry-title">קלה</h1>
					
					<div class="entry-content">
					<p>קלה. הנשמות של עולם התוהו הנן גדולות, גדולות מאד. הן מבקשות הרבה מן המציאות, מבקשות הן מה שאין הכלים שלהן יכולים לסבול, מבקשות אור גדול מאד. כל מה שהוא מוגבל, מוקצב ונערך, אינן יכולות לשאתו. הן ירדו ממעלתן מראשית הנטיה של ההויה להולד, התרוממו כשלהבת ונדעכו. שאיפתם הבלתי סופית לא תכלה, הנן שואפות ונופלות, מתלבשות בכלים שונים, שואפות הרבה יותר ויותר מהמדה. רואות שהנן כלואות בחקים, בתנאים מוגבלים, שאינם מניחים להתרחב לאין קץ, למרומים אין די, והנן נופלות בתוגה, ביאוש, בעצב, בחרון, ומתוך קצף, ברשע, בזדון, בשפלות, בכיעור, בתיעוב, בהירוס, בכל רע. התסיסה החיה שלהן איננה שוקטת. מתגלות הן בעזי פנים שבדור, וביותר מתגלות באיזו אחרית ימים, בתקופה שלפני הרת עולם, שקודם להויה יצירית חדשה ונפלאה, בתחום שעל התרחבות הגבולים, בטרם לדת חק שממעל לחקים. וסער מתחולל, הולך וזועף, פרצים אחר פרצים יפרצו, חוצפה מחוצפה תגדל, מאין קורת רוח בכל האוצר הטוב של האור המוגבל והמצומצם, מפני שאיננו ממלא את כל המשאלות כולן, מפני שאיננו מסלק את כל המסכות מעל כל פני הלוט, שאיננו מגלה את כל הרזים, ואיננו משביע את כל המאויים. בועטות הן בכל, בחלק הטוב, בגרעיני האושר המוביל אל המנוחה ושלות העולמים, המוביל אל עדני עד, אל רוממות נצחי נצחים. בועטות וזועפות, משברות ומכלות, יורדות לרעות בשדה זרים, משפיקות בילדי נכר, מחללות גאון כל צבי, ואין נחת. הסופות הללו יחוללו גשמי נדבה, ערפלי חושך אלו יהיו מכשירי אורים גדולים, ומאופל וממחשך עיני עורים תראינה.</p>
						</div><!-- .entry-content -->


					
					<h1 class="entry-title">קלו</h1>
					
					<div class="entry-content">
					<p>קלו. כשהנשמה מתגדלת, כשהיא מתרחבת על ידי מרחב חכמה ודעת, צריכים כל הקנינים הרוחניים הקטנים להיות מתעלים עמה. ותחת אשר במצב הקטנות היו יונקים משורש קטן, מוכרחים הם להיות משתרשים במצב הגדלות והעילוי בשורש גדול, אדיר ורם.</p>
						</div><!-- .entry-content -->


					
					<h1 class="entry-title">קלז</h1>
					
					<div class="entry-content">
					<p>קלז. בכל עליה ועליה נמצא תמיד מצב של העדר הקודם להויה, שהוא מתגלה בתור מצב של נפילה וחלישות כח רוחני, הקודם לתגבורת כח ממקור יותר נעלה.</p>
						</div><!-- .entry-content -->


					
					<h1 class="entry-title">קלח</h1>
					
					<div class="entry-content">
					<p>קלח. כשאדם הולך על פי תומת חינוכו, עומד במצב הפשטות של אמונה וסדר מוסרי, מחובר ביראת העונש ואהבת שכר בתור דבר העקרי הגורם לכל סיבוב החיים הרוחניים שלו, כל המעשים הטובים והמדות הטובות יונקים אז משורש קטן ושפל זה. כיון שהוא מתעלה, הרי הוא מתחיל לפקח את עיניו להכיר את הטוב והאור באמתת עצמם. שוכח הוא מעט את עצמו, את פרטיותו, והריהו מכניס את עצמו יותר בחיי הכלל, הטוב הכללי מחל הוא לקחת את לבבו. ומתוך הדליגה הרוחנית הזאת שהוא דולג, מתוך החוג המוגבל באהבת עצמו הצרה אל אהבת הכלל הרחבה, הוא עלול לאבד קנינים, שהם אמנם לכאורה קטנים, אבל באמת נכבדים הם מאד. סדרי חיים טובים, שהם מושרשים יפה בהליכותיו בסדרי האמונה, מתאימים הם כולם דוקא אל העליוניות שבמטרה של אהבת הכלל, אבל לא קל הוא הדבר להכיר את כל התוים המדוייקים בתוך ההתרוממות הרוחנית הכללית. אבל כמה שקשה היא עבודה זו בהתחלתה, מוכרחת היא, כי אם יהיה האדם מאבד את הרשמים המעשיים כפי דייקנותם, מטשטש הוא בזה את הסגנון היותר חזק שבחיי המעשה, שהוא הבסיס לחיי הרוח היותר רוממים. ומפני שפוגם הוא בעברינות מעשית את האידיאלים הנשאים, שהם המגמות האחרונות של מעשה התורה והמצוה, אף על פי שהוא איננו מרגיש ביחושן של המחשבות העדינות ברוממות עזן עם המעשים הללו, מכל מקום כך היא המדה שהנשמה נפגמת, האידיאלים מתרחקים בהוייתם המציאותית מההכרה הנפשית הפנימית, כלומר ממהות החיים של הנפש, שהיא כבר שברה את הבסיס המעשי שלהם, ובזה כבר מתקצצות הכנפים, והמעוף הנשמתי לגודל ושיגוב עליון מתחלש הוא בתוכיותו. יכול להיות שיהגה, שיחשוב, יצייר וידמה שהוא עדיין שט בעולמות אציליים, שהוא שואף לאידיאלים רמים, אבל הכח הפנימי מסולק הוא ומטומטם על ידי הטמטום המעשי. והמסגרת המעשית, שהיתה בטוחה כל כך בהשתמרותה, בהיות כל הנשמה קשורה למרכז של שכר ועונש, בלא התנשאות אידיאלית וחפץ של הכרה כללית כלל, נעשית רפויה אחרי ההתרוממות אל עולם האצילות הנפשית וההכרה השכלית. אשר על כן ההכרח מעיק, שכשם שהתעלתה הנפש להיות חיה חיי הכרה בכללותה, השאיפה של חיי הרוח, כן תעמיק עוד יותר בחיפוש רוחני, עד אשר תבוא לאותו המצב שהמקור הכללי של השאיפה האידיאלית יגלה לפניה את כל מכמניו, והקישור הפנימי לפרטיות הדייקנות של ארחות החיים המעשיים, שהוא עומד הכן על בסיסו בימי הקטנות, ישאר על עמדו, ועוד יותר הידור וחמדת קודש בימי הגדלות, בעת ביכור המחשבה האצילית העליונה, אשר האמת של שכר ועונש לא יהיה עוד הגורם העקרי בדחיפת החיים המוסריים, כי אם התשוקה האידיאלית לחיים שיש בהם תוכן מדעי ומוסרי במלא מובנו.</p>
						</div><!-- .entry-content -->


					
					<h1 class="entry-title">קלט</h1>
					
					<div class="entry-content">
					<p>קלט. סימן טוב הוא לאדם ולאומה כשחוש המוסרי שבהם הולך הוא ומתפתח. החוש המפותח יפה מכיר הוא בכל פגם מוסרי של עצמו, והוא נסלד ממנו. יש גם שההכרה המוסרית מקדמת היא את עצמה הרבה מהיכולת המוסרית החפשית, ואז הוספת דעת זו תוסיף מכאובים רבים, כי הוא רואה בעין פקוחה איך הקרעים המוסריים שלו עצמו הם מענים את נשמתו, והוא הולך בעצמו קודר תחת הלחץ של רצון עצמו, הנדכא מתגרת יד טבעה של היכולת המוסרית, שלא נתפתחה עדיין לזו המדרגה של ההכרה. אבל יסורים הללו יסורי אהבה הם, סוף כל סוף מביאים הם את האורה הגמורה. כיון שההכרה מתחלת לעשות את עבודתה המדעית, באה אחר כך גם כן היכולת ועושה את עבודתה הרצונית, כי סוף כל סוף הרצון, ובפנים ידועים גם היכולת שעל עצמו, הוא הגמר הברור של ההכרה. נדנוד הרצון וחולשת היכולת, באה רק מסבתה של כהות ההכרה. עוזרת היא גם כן הסביבה כולה החיצונה, האוביקטיבית, להוציא אל הפועל את היכולת הגנוזה בכח ההכרה, כי התנועה לעילוי ההויה אינה סגורה בשום עצם מיוחד לבדו, הולכת היא תנועה זו ומתפשטת בכל ההיקף המתיחש לה. וכפי הגודל של ההכרה המוסרית, וכפי מדת הריחוק שהרצון והיכולת המוסריים רחוקים הם ממנה, כך מכוונים הם הדברים הדוחקים את הרוח ומביאים אותו לשכלולו, עד שהם מאחדים את היכולת, הרצון, עם ההכרה, במה שהם מעדנים ומעלים את נטיית הרוח המתיחש לאלה, אל אותו מרום הפסגה שההכרה הגיעה כבר לה. והם הם יסורי הצדיקים, המזככים את האדם ואת הגוי, ומכשירים אותו להיות צדיק, חסיד, ישר ונאמן.</p>
						</div><!-- .entry-content -->
						

				
					<h1 class="entry-title">קמ</h1>
					
					<div class="entry-content">
					<p>קמ. האינטליגנציה חושבת שיכולה היא להפרד מעל ההמון, שאז תהיה יותר בריאה ברוחה, יותר אצילית במחשבתה. זוהי טעות יסודית, טעות שאיננה מכרת את הצד הבריא שיש בההכרות הטבעיות, ברגשות הטבעיים ובחושים הטבעיים, שלא ניתקנו, אבל גם לא נתקלקלו, על ידי שום השפעה קולטורית. הצד הבריא של היושר מצוי הוא באנשים גסים יותר ויותר ממה שהוא מצוי במלומדים ומוסריים, בעלי מחשבה. יותר מובהקים הם המלומדים בדברים הפרטיים של המוסר, בחוקיו ודקדוקיו, אבל עצם הרגשתו זאת היא מצויה באנשים בריאים טבעיים, שהם הם ההמון, עם הארץ. ולאו דוקא בהרגשת המוסר השרשית עולה הוא ההמון על אנשי הסגולה. גם בהרגשת האמונה, הגדלות האלהית, היופי, החושיות, הכל אשר לחיים בדרך ישרה, בלתי מסוננת על ידי הצינורות המלאים שכר אגמי נפש של הדעת והחכמה, הוא יותר בריא וטהור בההמון. אמנם לא יוכל ההמון לשמור בעצמו את עצומו וטהרתו, איננו יכול לקשר יפה את מושגיו, גם איננו יודע איך לעמוד בקשרי המלחמה, בעת אשר הכרות והרגשות מתנגדות וסותרות זו את זו נלחמות בנפשו מבפנים, או בעולם מבחוץ. לזה צריך הוא לעזרת גדולי התושיה, המישרים לפניו את נתיבות עולמו. אבל כשם שהם משפיעים עליו עצה ותושיה, כך הוא משפיע עליהם חיים בריאים. והצד המשותף של אצילי הרוח עם ההמון, הוא הכח המקיים את שני הצדדים על מעמדם היפה, ומשמרם מכל רקבון והתנוונות מוסרית וחמרית. הנבואה, הבאה מהצינור האלהי, באה דוקא לשם מטרה זו, של איחוד הרוח ההמוני עם הרוח האצילי המיוחד ליחידי הסגולה. הביטויים ההמוניים מתלכדים בה עם המחשבה האידיאלית של עשירי הרוח.</p>
						</div><!-- .entry-content -->


					
					<h1 class="entry-title">קמא</h1>
					
					<div class="entry-content">
					<p>קמא. אימוץ רוחני מיוחד יש גם כן בכל ההויה, בפרטי הדומם, הצומח, והחי. אין ספק שבכל מקום שההזזה המצומצמת של ההזרחה הפנימית שינתה פחות את המעמד הרוחני, אף על פי שהוא קורטוב קטן, בלתי מפותח ומפורט, אבל איתן הוא שם, עזיז ותקיף, ומחסנו ישפיע על השדרות המפותחות, שהן למעלה ממנו, כל השייך לשדרה נמוכה. אין אנו יודעים לשער את הערכים של אימוץ החיים ובריאות הרוחניות שמשפיעים עלינו בעלי החיים האלמים, מפני שיתופנו עמהם בחיים. כבר נגלה כמעט לפנינו השיתוף הנפשי של אישי החברה הלאומית, ולבהירים יותר בהשקפתם גם האנושית בכלל, אבל השיתוף הנשמתי עם כללות החי עוד נעלם הוא. עוד לא יעיז שום חוקר נפש להביע את בטחונו בצירוף ידיעה זאת. אמנם באות ההצעות הרחוקות, מעין חלומות, לפני המדעים המדוייקים, לבשר את הופעתם. יכולים אנו כבר להנשא לאותו הגובה של ההתאחדות עם החי הכללי, ומשם עם ההויה הצמחנית והדוממת, עם תמצית החיים, עם זיק האור החי שבהם. הם משפיעים עלינו, ואנו עליהם. כל מה שאנו מדברים ממוסר וטוב, מחזיון ושירה, אינם כי אם הרחבות ניצוצות, שבמקורן הכמוס, בההויה האלמת לפרטיה, הן יותר עזיזות, יותר חיות באימוץ פנימי, אבל מצומצמות וצמאות להרחבה. לא רק עם עמי הארץ שבנו, עם ההמון הרחב, אנו מתיחדים. זוהי כבר עובדא מוחשת, שרוב האידיאלים צריכים הם להיות משוקים מטל החיים של ההטבה הכללית ההמונית הרחבה. זיו החיים בה יחד עם הקבוצה כולה, ששם עור ופסח הרה ויולדת יחדיו. אבל יותר מזה, עם אבני השדה בריתך, וחית השדה השלמה לך.</p>
						</div><!-- .entry-content -->


					
					<h1 class="entry-title">קמב</h1>
					
					<div class="entry-content">
					<p>קמב. כל מחשבה אידיאלית הפועלת החיים, מחוברת היא מהרכבה של שכל ורגש. השכל הוא מועט בכמותו ומרובה באיכותו, והוא יסוד הנשמה של האידיאל ההולך ונמשך, חורז את החוט של החיים. הרגש הוא הגוף, שבו מתלבש תמיד האידיאל השכלי, להסבירו לכח החיים הפועל. ברבות הימים יאבד הרגש את ערכו, יתישן ויזדקן, ולא יוסיף תת את כחו. אבל התמצית השכלי שבו, אם אך היא איתנה וטהורה, לא תיעף ולא תזדקן. האמת קיימת לעד, וממקורה תשלח פלגים להשקות טל חיים, להחיות ענפים חדשים ועצים רעננים, אשר יצמחו בצורת רגש חדש, מלא כח עלומים, אשר ימלא את המקום של הרגש אשר נפל מזקנה. כן הולכים הם חליפות החיים והמות בעולם הרגש, והחיים המוחלטים של השכל הטהור תמיד הם מחיים ומולידים דור חדש אחרי כלות הישן. מאורעות האבל, שפלות ידים של הדהמה ואנינות, הכל נמצא במערכת הרגש. רגש כי זקן, כי חדל מהיות לו כח פועל, יפלו עמו כל הרוחות אשר נתמכו בו ויתמלאו אור חיים לרגליו. המחנה הפועל ישאר דומם ונבהל. אל חזיון של השארת הנפש לא יוכל כל כך מהר לעלות, לדעת כי התמצית השכלית, אשר חיה את האידיאל ההרגשי, חיה וקיימת היא. כמו שאין התנחומים של השארת הנפש ותחיית המתים מרפאים את פצע המות, אשר פצע בלב נפשות דבקות בקרבת בשר ורוח. אבל סוף כל סוף מהר יעבור רוח חדש, וישלם נחומים. הזיק השכלי יצא ממחבואו, יהיה לאור ולהצלה, יעמיד חיל גדול של רגשות חדשים, אזורי אונים. וגם ימיהם חוצצו, עדי יפקדו, ויפנו מקום לחיל חדש, אבל משך החיים ילך תמיד במסילתו המובטחת.</p>
						</div><!-- .entry-content -->


					
					<h1 class="entry-title">קמג</h1>
					
					<div class="entry-content">
					<p>קמג. אחדות ההויה מתגברת בתוכן ההכרה האידיאלית, כל מה שהיא מתעלה. רואה איש הרוח את החיים במלא היקום, רואה את הכח העטוף בכל אשר ישאב ממנו חיים לנפשו, ובכל אשר כל החיים חיים ישאפו. החיים כמוסים הם ביסודות ההזנה, כמוסים במעמקי ארץ, יוצאים על ידי הצמיחה והגידול אל הגילוי, באים בתור מזון, מתאחדים עם בשר האדם ורוחו, מתגלה בהם התכונה הרוחנית, עזוז החיים, החופש והאור. מי יאמר לנו שיש פירוד, מי יאמין להרגל ודמיון הצר, שאין עילוי הנשמה עילוי הכל, מי יבהל מפני מרחבי מקום, מפני כתלים חוצצים. הרוח הגדול השוכן בשמי שמי עז, בהיכל הצדק והבינה, הוא נותן עז וגבורה, הוא העז והגבורה, הוא נותן חיים, והוא החיים וחיי החיים. הרצון מתפתח על ידי עז הכח, הכח בא לידי גמרו ברצון. שכלול הרצון לצד הטוב, הרי הוא סוכם בקרבו את כל משא החיים הכלולים במרחבי ההויה. חוזר הוא הרצון, ומפזר את הטוב על הכל. מתפשט הוא החפץ של הטוב, הולך הוא ומזריח את אורו בחזרה ביותר עילוי, על כל המקומות אשר נוטל משם עז החיים. והחיים, ההם כלים בגבול מה שאנו קורים חיים? הלא הולכים הם ומתפשטים, הטוב שבהם לא כלה ולא יכלה, לא ידע קצב לעילוייו והתפשטותו, ליפיו ועצמו. כל תכונה של יושר, של מוסר, של קדושה, של גבורה ותפארת, הנה הם גילויי החיים של מילוי ההויה, שהם באים למעוזם בתור כלים, שהרצון הטוב עושה בהם את חפצו. הרצון הטוב, כשהוא מתגבר בעת שאיבת החיים, נותן הוא גרעיני האור, ההולכים ורבים בהתחברם עם הכח החיצוני.</p>
						</div><!-- .entry-content -->


					
					<h1 class="entry-title">קמד</h1>
					
					<div class="entry-content">
					<p>קמד. בית המקדש, בתור מרכז הרוחני של האומה, ומקור החיים הרוחניים של כל יחיד ממנה, מצד החזיון המורגש המרהיב עין ביפיו ומנשא את הרעיון בעזוז איומו, צריך הוא להבנות ברוח בכל יום אצל כל יחיד מישראל, כדי להשאיב את נפשו במלא חייה בתוכיות האומה במצבה השלם. אז ישובו להיחיד כחותיו הנפשיים הרעננים, שחיי האמונה, וחום ההרגש ואורו, פורחים בהם בפרחי חמד, של שלל צבעים נחמדים למאד. תעודה זו מתכוננת בפועל על ידי סדר היום של הקרבנות, הנאמרים לפני התפילה. פרשת הכיור, התמיד, הקטורת, זורעים הם את הגודל האלהי שבבית הגדול והקדוש במעמקי הנשמה, קרוב למדת השיגוב שהיתה לכל יחיד בעת היות האומה חיה, ומקדשה בתוכה על אדמתה. גרעיני התשוקה אל השלמתה של האומה בתכונתה הרוחנית, הולכים הם ועושים את פירותיהם על תלמי הלב. הם הולכים ורבים, משתרגים עם כל המון הרעיונות הטובים המתיחשים לתכונה המרכזית הזאת, וכנסת ישראל נבנית ברוח בנין איתן בכחה לאלהים, אשר יתן לה עצמה, מצד ההוד הנצחי האצור בסגולת מאוייה, יותר מהמון בנינים חמריים ומוסדות לאומיים של חול, המאמצים כח כל לאום אשר רק על בשרו וחילו הגשמי יחיה. אהבת אלהים התמימה והנשאה, מתעוררת ומתיצבת חיה, בעז גדול, בנשמת האומה, על ידי זכרונותיה מימי קדם, בהיות נר אלהים תמים עמדה. והאידיאליות של זכר נשגב זה, דולה ממעמקים כל רעיון נחמד, וכל משאת נפש כבירה וקדושה, ומצגת לעיני האומה בכללה את ערכה האלהי הגדול, שממלא הוד והדר את כל חדרי לב של כל יחידי בניה.</p>
						</div><!-- .entry-content -->


					
					<h1 class="entry-title">קמה</h1>
					
					<div class="entry-content">
					<p>קמה. הרגש הוא יותר מהיר מן השכל. ברגש, האמרה אלהים מלאה היא תנובה וישות, גם טרם אשר נפתר אף מעט מכל המון החידות הכמוסות בה. מה שאין כן בשכל. השכל צריך עיבוד, בלא לימוד ועיון מאומה לא ימצא. אם יתחלף הרגש בשכל, ויאבה להשתמש בשכל מבלי עבודה רוחנית, כי אם ליהנות מן המוכן, כשם שאפשר הדבר ברגש, מהרה יחשך לו עולמו, וסירים סבוכים יתגדלו בחלקתו הרוחנית, אשר בכל עת יסתבך בהם, להרבות המכשלה על דרכו הרוחני. ועת ומשפט ידע לב חכם, להכנס בהיכל הרגש במילואו, להתענג מעדניו, ולעבור על חלקת השכל, לעבד עבודתה. אז תבוא דעת אלהים בלבבו, בצורתה היותר רצויה.</p>
						</div><!-- .entry-content -->
					

				
					<h1 class="entry-title">קמו</h1>
					
					<div class="entry-content">
					<p>קמו. החסידות המעשית היא ההתגשמות של קרבת אלהים בחיים בפועל. כשהיא באה מצד ההגיון המוסרי, מתלבשת היא במעשה הטוב והחסד, שטובם מושג אל השכל האנושי על פי מדתו. וכשהיא באה מצד הרגש האלהי, העולה על המדה ההגיונית, המבקש מרגוע בקרבת אלהים התיאורית, בצורתה הרוחנית, מתלבשת היא במעשים של קדושה, שלפעמים הם מתמיהים גם כן את ההשקפה ההגיונית, וגם נותנים מקום לשפלי נפש לחקות אותם בלא כל רוח חיים פנימיים, אבל בעצם טהרתם, באותה הנשמה העזיזה שהיא מתגעגעת על קרבת אלהים המעשית כשם שהיא צמאה לה בתכונתה התיאורית, הדרכים הללו התמוהים הנם דרכי חיים, מלאים אור ד' וטובו. והם הם צינורות יקרים, להזיל על ידם טל חיים של שמחת עולמים, של תום אמון, בתוכיות הנפש, לרוממה מעל כל ההנחות המוגבלות על דבר הטוב והיושר שבני אדם נלכדים בהם, ולעתים קרובות מאד רגליהם מתמוטטות על ידם, מפני הלחץ של חקי ההגיון הצר של השכל האנושי המוגבל ביותר.</p>
						</div><!-- .entry-content -->


					
					<h1 class="entry-title">קמז</h1>
					
					<div class="entry-content">
					<p>קמז. היושר הוא הדבר היותר עיקרי בההויה, העיגולים הנם טפלים לו. כלומר, חופש החיים, חופש המוחלט, מצד מקור ההויה, החופש שבמושג האלהי, שיצירת ההויה באה מצדו המוסרי, זהו הכל. ומשם נמשך שהמוסר שבארחות החיים הוא הצד המכריע את החיים. המוסר המוגבל האנושי איננו שלם, מפני שבעצמו הוא צריך למוסר להעמידו על טהרתו. אבל המושג המוסרי שבהחלטת המהות שבו, זוהי הצורה היותר פנימית שבההויה. זאת היא השכינה, המביאה לההכרה האלהית בתועפות עזה. היא האם, המשפלת עצמה עד תחתית המדרגה של העולל, הצריך יניקה וטיפול ילדותי. ומקור שרשה הוא מרום ונשא יותר מכל חקי ההויה, המקיפים כל בעז הענקי של ההכרח והקביעות שלהם. בתוך העיגולים עצמם, בתוך חקי ההויה המוכרחים, בתוך חקי הברזל האיתנים שאינם משתנים בפעולתם על גוי ועל אדם יחד, הפועלים את טובם על כל הרעים, ומקדיחים בצד הבוער שלהם גם את הטובים והישרים, בתוכיות פנימיות רק היושר הולך ופועל, הנם הולכים לתכונת היושר ובשבילו. ההכרה המוסרית השלמה כשהיא מתגברת, הרי היא מפלשת את נתיבה מבעד כל החקים החוצצים, והם מבריקים בתוך העלטה ההכרחית המדומה את אור החופש המוסרי. ופלאים גדולים מתגלים, לפי גדולת האמונה ויושר הלב, ממעל לכל חקי ההכרח, גם בחוג הטבע המועק ומוגבל, וקל וחומר שעולה היא ההויה הלוך ועלה, ומקומה העקרי מתפשט הוא מהלאה לההגבלה הצרה של החקים העורים החרשים, וחופשת היא את כל המערכת של החיים העצמיים, שהם מלאים שכל ורצון, שנדיבות ויושר הם ממלאים את כל חללם. אשרי איש אשר לא עזב את עצמו בידי הסביבה המאפליה, ועיניו פקוחות לחזות בנועם ד', המתגלה בעולמים היפים המתראים לעיני רוח טהורים.</p>
						</div><!-- .entry-content -->


					
					<h1 class="entry-title">קמח</h1>
					
					<div class="entry-content">
					<p>קמח. למה לא יהיו מתדמים כל מקרי ההויה הכללית למקרה האדם והחי היחידי, למה לא תתבאר ההויה כולה על פי החלק הנראה ממנה. למה לא תהיה ההויה כולה שואפת, מקוה, עולה ויורדת וחוזרת ועולה, בהרגשה פנימית ובהשכלה מלאה, שהיא מתגדלת לפי חוגה הגדול כדוגמתו של האדם לפי ערכו והחי לפי ערכו. למה לא יצוייר לנו הכל בחטיבה אחת שלמה, ולמה לא יוכל החלק הטוב בכל מקום שהוא נמצא להאיר לעצמו ולכלל כולו. למה לא יבוקש אור ד' בכל מקום, למה לא תתפלש השמחה בכל פינות החיים, למה לא תתגבר תשוקת הטוב על כל עז וגבורה. השאלות הללו ודוגמתן, כל מה שהן נשאלות ביותר עזיזות, ביותר גבורה וחריפות, כך הן ממלאות את תביעתן, והן מביאות את המסקנא הדרושה.</p>
						</div><!-- .entry-content -->


					
					<h1 class="entry-title">קמט</h1>
					
					<div class="entry-content">
					<p>קמט. מה שצדיק סובל עון הדור, ומכפר עליהם ביסוריו, זהו דבר מורגש. כל אחד ואחד מישראל לפי מדתו, מצטער הוא מעון הדור, וכל מה שתכונת הנפש נעשית יותר עדינה ויותר נקיה, נעשה הצער ההוא יותר ממולא באהבה. וכל מה שהצער הבא על ידי האהבה אל הכלל, אל האומה, מדכא יותר את הלב, כך הנפש מתרוממת אל מרום הטהרה העליונה, והיא מתאמצת ללכת בדרך טובה וישרה, בדרך קדושה עליונה, כאילו היא נתבעת להשלים את מה שהוא חסר מצד הדור. ובזה באמת משלמת הנפש הטהורה של הצדיק את המחסור הכללי, ורישומי הטוב שהם מתגברים על ידי היחיד, שצער הרוחני של הרבים נוגע בלבו, הולך הוא ופועל על הכלל. פועל הוא גם כן בגלוי להלביש את הקדושה לוית חן וחסד, ופועל יותר מכל זה במסתרים, בסגולת הנפש החבויה מעין כל רואה.</p>
						</div><!-- .entry-content -->


					
					<h1 class="entry-title">קנ</h1>
					
					<div class="entry-content">
					<p>קנ. כמה רוממה היא, כמה אמת ושירה כמוסה היא במחשבה הרזית, שהאדם מצד כחו הרוחני הוא פועל על כל ההויה כולה. אור החיים שבתוך החפץ החפשי, שיוכל להתעלות על ידי בחירת הטוב, בעז גבורה וחכמה נשאה, לחוג נעלה מאד, אין די מקום לצמצם את ערכו. מה נהדרה היא ההשקפה המוסרית היוצאת מצורה אחראית גדולה כזאת, אחריות של ההויה כולה, של כל העולמות, שהנם בידו של אדם להרבות בהן חן ואור חיים, שמחה וכבוד, כשהוא הולך בדרך ישרה, כשהוא מתחזק ומתאזר בגבורה טהורה לכבוש לפניו דרכי חיים טובים ונערצים, והוא הולך ומתעלה מחיל אל חיל, ובידו להכאיב בהם כל חלקה טובה בהשפילו את נפשו, בהשחיתו את דרכיו ובהחשיכו את אורו הרוחני, בהשביתו את טהרו המוסרי. הפסגה הרוממה המוסרית הזאת, הבנויה על פי חשבונו של עולם גדול ונהדר זה, היא מעדנת את הנפש בהופעתה, עד אשר לא תוכל כלל להשפל. היא משתגבת בחומות ומגדלים של כל ההויה כולה, של כל המציאות, של כל נצחם והודם של כל העולמים, להשמר על ידם מכל רע. איך זה תוכל תכונת הרע להתרומם, לקחת חלק בחיי האדם ובמעשהו, כשחשבון נשא ומרומם כזה ערוך לפניו. אמנם ההשחתה המוסרית הקודמת תוכל לעשש את העין, עד אשר לא תעצר כח כלל לראות את האור הבהיר של חשבון עולמי זה. האוזן תוכל להיות ערלה על ידי טמטומי החטאים, עד אשר לא תקשיב כלל את קול אלהים הקורא בכח מתוך ההצעה המוסרית הנשאה הזאת, החובקת מלא עולמי עד. אבל אך רעיון טוב לשוב להתקדש, להטהר מכל חטא, יעלה על לבו של האדם, והעין נפקחת, והאוזן מתפתחת מערלתה, וקול אלהים בכח קורא אל האדם מכל מלא עולמים, להעלות מעל משכני אופל, ולהתרומם באותה ההתרוממות הרוחנית הגדולה, הנאותה לפי גודל האחריות של כל ההויה כולה, המוצעת לפניו.</p>
						</div><!-- .entry-content -->


					
					<h1 class="entry-title">קנא</h1>
					
					<div class="entry-content">
					<p>קנא. מתגבר לפעמים באדם המעוף הרעיוני, שהוא למעלה מכל הגיון קצוב, וקל וחומר מכל הלכה מעשית קבועה, ולבו שואף הוא אז אל על, ואיננו יכול בשום אופן לצמצם את נפשו בלימודים מוקצבים. יתן אז חופש לרוח, ישוטט כפי נטייתו, ידרש את אלהים כפי אשר תנחהו נשמתו, המרחפת על פלגי מים רבים. ואם יתן לב גם בעת ההיא אל איזה לימוד מעשי, לא יוכל להעמיק בו, כי רוחו שטה היא במרחקים, ומכל מקום יוכל ללמוד, אם תשאהו רוחו, לימוד שטחי, שהמהירות הרעיונית תשאהו על אברתה, יגמע ידיעות כאשר ימצא, ויצטרפו לחשבון. אי אפשר לרוח כזה לסכם לו סדר וקצב, ואי אפשר להכביד עליו דייקנות מדודה, רק כפי המדה אשר ימצא לנפשו אפשרות נוחה להתפשר עם המציאות המעשית ומצב החיים, שהם דורשים את תפקידם, ואינם יכולים לותר משלהם לגמרי, גם בשביל טענות היותר נעלות של הרוחניות העליונה. </p>
						</div><!-- .entry-content -->	
					

				
					<h1 class="entry-title">קנב</h1>
					
					<div class="entry-content">
					<p>קנב. מההזרחה הכללית של השיטה הרוחנית העליונה, שאין עמה מצד גבהה ועליוניותה לא רעיונות קצובים ולא מחשבות ברורות, לא אותיות מיוחדות ולא ענינים מסודרים, אבל יש בה גודל ויפעה פנימית, ממנה מתעטפות בהוד והדר כל המחשבות המעשיות, והן מתמלאות עז וגבורה. וכל מה שהן נפרטות יותר בדייקנותן, הרי הן נעשות כלים טובים להחזיק בהם את האור הטוב של הקדושה העליונה, החבויה מכל עין.</p>
						</div><!-- .entry-content -->


					
					<h1 class="entry-title">קנג</h1>
					
					<div class="entry-content">
					<p>קנג. אמת הדבר שבימים הקדמונים היו הפילוסופים יותר עסוקים בעניני האצילות והרוחניות, והמדעים עמדו אז בשפל המצב, ולעומת זה בימים האחרונים, כאשר שמו פניהם החוקרים אל המדעים המוחשים, גדלו והצליחו, וגלו חדשות רבות. אבל מזה אין אנו למדים כלל שאנו צריכים להתרשל בההתעסקות של הענינים הרוחניים והאצילים, כי אם, שלא נכון הדבר לגשת אל הידיעות התלויות בחושים, והשייכות לעולם המעשה, על ידי חקירות מופשטות והשערות רוחניות. על כן כל האנשים אשר חלקם בחכמה הוא החלק המוחשי, צריכים הם להתרחק במחקר זה מכל השערה רוחנית, ולשום פניהם אל החיפוש המחקרי. אבל עצמיות הרוחניות בעצמותה, על דבר האלהות, והנפש מצד רוחניותה, על דבר המוסר והצדק, וכל התכונות הרוחניות, שבהן אפשר להצליח דוקא על ידי שיקוע רוחני, אלה הענינים, גם אחרי כל ההצלחה של החוקרים היותר חדשים, עומדים הם בעינם, וכל המוצאים את עצמם מוכנים להם צריכים להתיחד בעיונים הללו, כדי להביא אור וחיים בעולם.</p>
						</div><!-- .entry-content -->


					
					<h1 class="entry-title">קנד</h1>
					
					<div class="entry-content">
					<p>קנד. מהמקורות הראשיים של דורות קדומים, נשאב את החזיונות הרוחניים שהם צריכים בעז טהרתם להתגלות בנפשנו, ודוקא מהעתים שהחיים היו פשוטים ובריאים, בהם היה התוכן הרוחני מתנוצץ בנשמותיהם של יחידי הסגולה במילוי וטוהר נשגב. בימי ההשכלה, ביחוד המעשית והחברתית, נתפזר הכח הרוחני של האדם כלפי חוץ, כלפי העבודות הטכניות, וסגנונות החיצוניים של החיים, ובזה נחלש הרבה הכח לקלוט את הצד הפנימי של החיים, שאנו צריכים להעזר על ידי הירושה הגדולה אשר נשארה לנו מימי עולם, תורת ד' בכל הקפה.</p>
						</div><!-- .entry-content -->


					
					<h1 class="entry-title">קנה</h1>
					
					<div class="entry-content">
					<p>קנה. כל האמונות הנן נחלקות לשתי המערכות, שכבר העיר עליהן הרמב"ם (כ"ח מג'), לאמונות אמיתיות ואמונות מוכרחות. האמונות האמיתיות הנן היסוד המקיים את כללות האמונה, והמוכרחות הנן כמו קליפה ושומר לפרי, לפי הערך של כל עם וכל קיבוץ המתאחד תחת דגלה של איזו אמונה. כפי המדה שהאמונה היסודית היא יותר נשגבה, נצחית ואמיתית, כפי זה הערך עצמו יהיו גם הדברים הנלוים אליה יותר צחים, חזקים, ברורים ומושכלים, מתאימים לדרישות המוסר היותר טהורות, ולאור המדע היותר בהיר. לפעמים יבוא זמן, שיגלה כח הכרחי לסלק איזה דבר מהאמונות המוכרחות מתוך חוג האמונה, מפני שכבר הגיע מצב הקיבוץ ההוא למדה זו, שאיננו צריך עוד להיות נסעד בצד ההכרחי ההוא של ציור אמונה זו. אז תוחל איזה מין תסיסה, מצד אחד נראה הדבר כפרצה ביסוד האמונה, ומצד השני כהארה והזרחת אור על האופק האמוני, והוספת כח ליסודה. ובאמת שני הצדדים הנם דברי אמת. לא כל האנשים ולא כל הסיעות יבוכרו בפעם אחד ובתקופה אחת, ויזדמן הדבר שחלק אחד כבר בא עד אותה המדה בפתוח הכרתו ותרבותו, עד שאיננו צריך עוד לאותו ההכרח של איזה צד מן האמונה המוכרחת, וכיון שכן, הרי הענין ההוא דבר יתר אצלו, שהוא מעכב על מהלך רוחו, וקדושת נשמתו ותעופתה. אבל באותו החוג שלא בא עדיין למדה זו, וההכרח הוא עומד לו בעינו, סילוק ענין מוכרח זה היא קציצה בנטיעות והריסת האמונה.</p>
						</div><!-- .entry-content -->


					
					<h1 class="entry-title">קנו</h1>
					
					<div class="entry-content">
					<p>קנו. לרדת מעל הבמה ההיסתורית אפשר רק לעם אשר גמר את אשר החל, ולחזיון רוחני אשר הוציא את כל הכמוס עמו לאור עולם. להתחיל ולא לגמור, זהו דבר שאינו נוהג לגמרי במציאות. ההרגשה הפנימית שהיא אדירה בקרבנו, להעמדת קיום היהדות, בדעותיה ומעשיה, ביחד עם גויתה ואדמתה, נובעת היא מההכרה הכללית של הציבור, שעוד רב ממנו הדרך לגמור את אשר החילונו. התחלנו להגיד איזה דבר גדול, בינינו לבין עצמנו, ובאזני העולם כולו, ולא גמרנוהו עדיין. הננו עומדים באמצע נאומנו, ולהפסיק לא נרצה ולא נוכל. לא נעזוב בשום אופן, לא את ארחות חיינו הלאומיים, ולא את שאיפותינו המופשטות, העולות מעל כל חוג פרטי, שהם יחד קשורים זה בזה, כשם שלא נעזוב את תקותנו לשוב להבנות ולהיות לעם על האדמה ההיסתורית שלנו כימי עולם. לא נוכל לעזוב את כל אלה. האידיאלים המחיים את הכלל, אינם ניכרים כל כך איך הם תופסים מקום בחיים, אבל הם הם הנם המחיים את החיים כולם. כשהם מסתלקים, נשמת החיים מסתלקת. לא נבהל גם כן משום מה שאנו מגמגמים כל כך במבטאנו, כשאנו מדברים על דבר משא נפשנו. יודעים אנו שאין החסרון בבהירות הרעיון ואמתתו. האמת בקרבנו חזקה היא למדי, אבל עשירה היא כל כך, ושוטפת עלינו המון רעיונות, עד שאין אנחנו מסוגלים עדיין להסבירה בשפה ברורה. בשביל כך לא נסוג אחור. כמה שכח הדיבור שלנו ירשה לנו, נדבר ונסביר. בתוכיותנו אנו מבינים את הגיוננו. בהמשך הזמן יצא גם דיבורנו מהגלות הכבדה שהוא כבוש בה, ונוכל לדבר, לתאר ולהסביר במבטאים ברורים, את אשר אנו מבקשים בהוייתנו השלמה. עד תור הזהב ההוא אמנם לא נחדל מעבודתנו המעשית והרוחנית.</p>
						</div><!-- .entry-content -->


					
					<h1 class="entry-title">קנז</h1>
					
					<div class="entry-content">
					<p>קנז. החיים המאושרים, בין של יחיד בין של ציבור, הם הולכים ונמשכים כפי אותה המדה שהם דורכים בפועל את ההדרכה המעשית שהאידיאלים היותר נשגבים הם מחייבים אותם. כל עליה מעשית בפרטי הדייקנות של התנועות, שעל פי המשך ההגיון היותר נשגב ורחב, ההגיון העולה מכל חוגי הצמצום האנושי, הן המשכות של הגשמת האידיאלים המרוממים, והצידוד כלפי התפתחותם ועילוים, כל עליה כזאת גוררת היא אחריה ברכה כמוסה במעמקי החיים, מחוללת היא כח רוחני גדול, וממשכת איתנות לתוקף האידיאלים ונצחונם בעולם הפנימי של היחיד, ובעולם החיצוני של הכלל. ולהיפך, כל נסיגה, כל הבלעה ואי הקפדה של הסדר המעשי, שהאידיאלים היותר נשגבים הם מחייבים אותם בכללותם, אף על פי שמצד אותה הנסיגה בעצמה לא תוכל השלשלת האידיאלית להיות נפסקת בפועל, הולכת היא עדיין בנצחונה את מסלולה על ידי כחות רבים שהיא מוצאת לפניה, מכל מקום אותה הנפש הנסוגה, היא מחשכת לה את עולמה. וכשנסיגה המעשית מתפשטת, הזוהר האידיאלי מוכרח להיות נחשך, ונרו הולך ודועך. עד שמתפרץ מאיזה סוגר כח אחד אדיר, צפון במעמקים, שמוחה בכל תקפו על הרמיסה האידיאלית, וגובה את הדקיון של העלבון הרוחני מהעולם המתדלדל ומתרשל. הולך לו כח איתן זה ובונה את הפרצות, מקומם את הנכשלים, ומעודד את החלשים, עד שהשכינה האידיאלית שבה לשכון בכבודה בנשמותיהם של בני אדם, הראויים לקלוט אל קרבם את אוצר החיים האמיתיים, בכל תוקפו ועשרו. </p>
						</div><!-- .entry-content -->	
						

				
					<h1 class="entry-title">קנח</h1>
					
					<div class="entry-content">
					<p>קנח. כל מה שההכרה האידיאלית הולכת ועולה, כך משתרגים ענפיה ביותר. וכל מה שהיא נקמצת ונחשכת, כפי מדה זו הענפים מתקמצים, ואינם יכולים להתפשט. הרחבת הענפים של האידיאליות, אנו מוצאים בגובה העליון, בהאידיאליות האלהית של סדר ההויה. החיים בטהרתם, ברומם, ברוחניותם, במוסרם והשכלתם, עומדים בראש האידיאל. ומתוך הברור המובהק של האידיאל, בהדעה העליונה, בחכמת היצירה, הענפים הם רבים ומסתעפים מאד. צרכי החיים רבים ושונים, וכל סדריהם רחבים הם, ותופשים מקום רחב במציאות, ואין חסר גם הצורך היותר רחוק מלהיות נמצא. וכל זה הוא מפני שעז מאד הוא הכח המכיר, הבא עד תכונת החפץ והיכולת, להוציא אל הפועל את האידיאל הנשגב של החיים. תורת ישראל מצויינת היא בהגשימה את האידיאליות המופשטה בכל סדרי החיים. והסדרים, מתוך שהם תכסיסי האידיאליות, הם גם כן מתרחבים, נושאים ענף ופרי, והכל הוא משוקה מטל החיים של שורש האידיאליות, שהוא ינצח את כל מה שהוא עומד לנגדו, וכל מה שרוצה למעט את כח התפשטותו. ניצוץ קטן בכמותו נראה לפעמים האידיאל, אבל גבוה, רחב לאין קץ, ועמוק ממעמקי תהום, הוא באיכותו. נמצינו למדים שהאידיאלים צריכים להיות עבודים בעצמותם, וביחש שבינם לבין ענפיהם הרבים. האידיאלים הנראים מקומצים בתור נקודה אחת קטנה, מפני שלפעמים משפט קטן ורגיל יכלול רכוש אידיאלי מרובה מאד, וצריכים אנו לבאר את העושר הכמוס בו, וביותר מזה צריך להעבד היחש שבין עצמותם של האידיאלים לענפיהם המעשיים.</p>
						</div><!-- .entry-content -->


					
					<h1 class="entry-title">קנט</h1>
					
					<div class="entry-content">
					<p>קנט. לפי אותו הערך שההכרה האידיאלית וחוסן הרוחני מתגבר בלב, כן היחש שבין התוצאות המעשיות להרעיונות הכלליים מתקשר בקשר יותר אמיץ. ונימין כאלה שאינם יכולים לקשר כלל ענין לענין כשהרוח האידיאלי חסר ממקורו, מספיקים הם לקשר בקשר אמיץ וחי המון מעשים, בדייקנות עליונה, לרוח אידיאלי מקורי. והתמימות המעשית, מאוזרת בגבורה והוד נורא, הולכת וכובשת לה את נתיבות החיים. כל פרצה מעשית, מסובבת היא בעקרה מכהות האור של האידיאליות הכללית, שחדל לפי מיעוט האורה כח החיים הפנימי לעשות את פעולתו, והקשר החזק שבין הרוח והמעשים מתרופף, עד שנהפך לרועץ, ולבחילה במעשים שהם תוצאותיה של האידיאליות הנשאה, דוקא מטעמה של הנטיה לאידיאליות עצמה. ומתבאר בזה החזון הרגיל שאנו פוגשים במתנשאים למרומי רוח מוסרי ברעיון, המעפילים להרס כל מבצר מעשי מדוייק וחוקי, שבאמת ההתנשאות הרוחנית איננה נטיה אידיאלית בריאה ומקורית, אלא כהות האורה החיה במקורות הנשמה לפי טבעה, וירידתה הפנימית, המגדלת את הסגנון החיצוני בעושר מילים נפוחות, ורעיונות מלאי התפעלות והתרגשות חולנית, המגדלת את הכמות האידיאלית על החשבון של איכותה היסודית. והרפואה לחולשה זו איננה דבר אחר כי אם הגדלת ההכרה האידיאלית בעוצם טהרתה, על ידי העמקה והרחבה ברוח מקורי היותר נעלה, שאז מתגלה רוח גבורתה וכחה הפועל, המנצח את החולשה המעשית, ומשיב להאידיאלים את כל הוד עוזם.</p>
						</div><!-- .entry-content -->


					
					<h1 class="entry-title">קס</h1>
					
					<div class="entry-content">
					<p>קס. האמונות המוכרחות הן הסתעפיות היוצאות מהאידיאלים המקוריים אל האידיאליות המוגשמת בחיים, והן נובעות בדרך ישרה מהאמונות שהן אמיתיות מוחלטות. יסודן של האמונות המוכרחות ומקום מושבן, הוא בכח הציור, בחוש האסתתי. מתלבשות הן בשפה, במליצה, ובהגשמת המעשה, המגביל בחוג המעשה אל האמת המוחלטת שבספירה הרוחנית. מקור האמונה הוא באמונה האמיתית, באמתתה המוחלטת, בתמצית הטוב והעילוי שבה, במקור החיים וההויה הכללית והפרטית. כשהאמונה הפנימית היסודית מתגברת, מאצלת היא מהודה ועזוזה על האמונה המוכרחת, ועם אצילותה עומדת היא האחרונה במקומה, מבססת ומבסמת יפה את החיים המעשיים, נותנת להם את הברק הראוי להם, מעדנתם ומשפרתם. ולעולם לא תצטרך להלביש את עצמה בלבושים שאינם שלה, ולתאר את תכונתה בתכונה שאינה הולמתה, דהיינו תכונת האמונה העליונה, אמונת האמת. אמונת האמת מעלה אותה אמנם בתור בסיס מעשי לכבודה, וכל מה שהיא תהיה יותר מובלטת וניכרת, כן מובטחת היא האמונה הבסיסית במעמדה, בפעולתה על החיים, ובכבודה, בכח המצייר והמדמה של הכלל והפרט, עד שאפילו המעשים שהם יכולים לפגום בכל שהוא את הדרת קדושתה של האמונה התחתונה, הנם היותר מוזהרים והיותר שנואים, בהכרה פנימית מוסרית, מכל השדרה האנושית היותר אמיתית וישרה. וכך הולכת היא האמונה התחתונה ומתרחבת, וכל מה שהיא מתרחבת בחוגה, היא נעשית כלי יותר רחב לקבל בתוכה את כללות ההוד והאור של האמונה האמיתית, אמונת אֹמן.</p>
						</div><!-- .entry-content -->


					
					<h1 class="entry-title">קסא</h1>
					
					<div class="entry-content">
					<p>קסא. אנו צריכים לגלות מה שאנו מרגישים מהפעולות הטובות שהמצוות פועלות עלינו, איך הן בונות את עולמנו, העולם היחידי והעולם הציבורי הלאומי שלנו. התפילין הם משכללים את ציורנו, יש להם סגולה לחקוק בנפש המניח אותם את התמצית של אותם הדברים הנאמרים בהם. האותיות פועלות את פעולתן על החקיקה הנפשית. התמצית הרוחנית הפנימית, שהיא תכלית הדברים של הפרשיות הללו, בונה היא בכל יום את הנשמה הישראלית, בונה היא כח הציור המיוחד אשר לישראל, שהוא נותן צביון סגנוני לכל תכונת החיים, לכל חיי הרוח והמוסר, לכל המהות הישראלית. ודוקא על ידי הוספה של מזון רוחני זה, שהלך הוא מידי יום ביומו ובסם את הנשמה של כל בן ישראל, הקיץ הרוח העברי, והיה תמיד נעור וחי, מוכן לסגולתו הפרטית. יסוד גדול הוא בחינוכה של האומה הישראלית, חקיקת רוחה על פי מצבה המיוחד. המאכלים, מאכלים שלה, מתאימים הם לרוחה פנימה. האסורים לה, מטשטשים הם את הרוח. אין אנו צריכים למצא את הטשטוש הזה בסגולת המוסר הכללי. המוסר הכללי של האדם הולך הוא בדרכים אחרים. איננו נזקק כל כך לצירוף הנפש בהתחלות נטיותיה. דבר זה מיוחד לישראל. המאכלות האסורות מטמטמות את הלב, מאבדות את הרושם של ציור החיים המיוחדים לישראל, הקדושה הישראלית מתטשטשת על ידם, ושוב אין כחות הנפש מתקשרים בתכונה ישראלית, והיחידים הללו נעשים כמו אברים, שתוכן החיים הפנימיים של האומה, בעומק הרגשותיה, איננו נכנס בתוכן, נשמתם נפגמת. אין ליחיד שבישראל נשמה כי אם לקוחה מכללות האומה, זאת היא הסגולה של גוי אחד בארץ. הוי מי יגלה את פני הלוט, יראו ויכירו כמה צריך לכבד כל חק ודין.</p>
						</div><!-- .entry-content -->


					
					<h1 class="entry-title">קסב</h1>
					
					<div class="entry-content">
					<p>קסב. מתוך המוסר החפשי, המוסר האנושי, נקח מוסדות להקמת האמונה, אמונת ישראל, הדרושה כל כך לנו ולעולם כולו. נבאר את חזיונותינו הפנימיים, את עומק קורת נפשנו בדבקות בד', דוקא כשאנו מציירים, קוראים ומכוונים בשם ד' אלהי ישראל. הכוונה הזאת, נבאר כמה היא משקטת את רוחנו, כמה היא נותנת נופש לנשמתנו, ומכשרת אותנו אל החיים הטהורים, שיש בהם גם חיל וחוסן, גם קדושה וטהרה. המוסר איננו מתרכז רק במעשים טובים לבד, הטובים רק במובנם החברותי. המוסר הוא ראשית הכל תכונה פנימית עדינה, שוכנת בנשמה לבקש את הטוב, את הטוב המוחלט, להיות בעצמו טוב, להיות דבק אל הטוב. רוח קודש זה, אינו נמצא לנו כי אם בתוכן הדבקות האלהית, הבאה לנו מתוך אמונת ישראל, המעשית והעיונית. אנו מוכרחים הכרח רוחני, פנימי, מוסרי, להיות מובלעים בתוך האומה, אומתנו, האומה שמכללה, מכלל כל דורותיה, יש לנו כל אוצר החיים שהם חיים באמת, שאנו חשים בקרב רוחנו פנימה. אנו מרגישים, כשאנו עומדים במצב טהור זה, אנו אוהבים את שם ד', את אור ד' השוכן בנו, השורה באומה כולה. אנו אוהבים את התורה, את המצוות, את חוקי ד' ומשפטיו על ישראל. הדעה הולכת ומתרחבת בקרבנו פנימה, הולכת היא רטובה מטל של חזיונות נעלים ושל הרגשות נעימות. יש לנו אהבה, יש לנו מה לאהוב, מה לכבד, מה לקוות, במה למלא את תוכן החיים. מלאים אנו כל, מלאים דבר, דבר שיש לו עמנו שייכות עצמית, פנימית, כבירה ונצחית. אנו נקראים מקרבנו, מעצמנו, לצמצם את מבטנו אל תוכיותנו. נוכל אחר כך להרחיב את הרעיון, לפשט את המחשבה על פני מרחב כל, אבל בתחילה אנו מוכרחים להתקשר לחיים האמיתיים שלנו, לחיינו פנימה, לתוכיות נשמת נשמתנו, בנחת רוח, בנעימה, בחסד, בגבורה, באהבה ורעננות החיים.</p>
						</div><!-- .entry-content -->


					
					<h1 class="entry-title">קסג</h1>
					
					<div class="entry-content">
					<p>קסג. שמעו אלי עמי, מתוך נשמתי אני מדבר עמכם, מתוך נשמת נשמתי, מתוך קשר החיים שאני קשור בכולכם, ואתם כולכם קשורים בי. מתוך אותה ההרגשה שאני חש אותה עמוק יותר מכל הרגשות החיים שלי, שאתם, רק אתם, רק כולכם, כללכם, כל נשמותיכם, כל דורותיכם, רק אתם הנכם תוכן חיי. בכם אני חי, בכם, בחטיבה הכוללת של כולכם יש לחיי אותו התוכן שהוא קרוי חיים. מבלעדיכם אין לי כלום. כל התקוות, כל השאיפות, כל הערך של שיווי החיים, הכל אני מוצא בקרבי רק עמכם, ואני זקוק להתקשר עם נשמותיכם כולכם, אני מוכרח לאהבה אתכם אהבה אין קץ. אי אפשר לי להרגיש שום הרגשה אחרת, כל האהבות הקטנות עם הגדולות שבכל תהלוכות חיי, הכל אצורות הן באהבתכם, באהבת כללותכם, הכלל שכל הפרטים שלכם בו הווים וחיים. כל אחד מכם, כל נשמה בודדת שמכלל כולכם, הוא ניצוץ גדול וחשוב מאבוקת אור עולמים, המאירה לי את אור החיים. אתם, נותנים אתם לי תוכן לחיים, לעבודה, לתורה, לתפילה, לשירה לתקוה. דרך הצינור של הוייתכם אני חש את הכל, אני אוהב את הכל. על כנפי הרוח של חבתכם אני מתנשא לאהבת האלהים, והיא מתחוורת לי, מתבררת אצלי, משתלהבת בלבבי, מצטחצחת ברעיוני. עמכם, עמי, אומתי, אמי, מקור חיי, עמכם אני מעופף למרחבי עולם. עם נצחכם אני חי חיי נצח, עם פארכם אני מלא הוד ותפארת, עם ענותכם אני מלא מכאובות, עם הצער שבנשמתכם אני מלא מרורות, עם הדעה והתבונה שבקרבכם הנני מלא דעה ותבונה. אוצר חיים הוא לי כל קצב, כל חק, של מעמד רגליכם. ארצכם, ארץ תקותכם, קודש היא לי, שמיה לי מקור החן, מקור פאר העולמים, כרמלה ושרונה מקור התקוה, מקור הברכה, מקור ששון החיים, שיתה ושמירה עוטים לפני הוד ויפעת עד.</p>
						</div><!-- .entry-content -->
						

				
					<h1 class="entry-title">קסד</h1>
					
					<div class="entry-content">
					<p>קסד. אני מלא אהבה לאלהים. אני יודע שמה שאני מבקש, מה שאני אוהב אינינו נקרא בשום שם. איך יקרא בשם, מה שהוא יותר מן הכל, יותר מן הטוב, יותר מן המהות, יותר מן ההויה, ואני אוהב, ואני אומר אני אוהב את האלהים. שוכן הוא אור אין סוף בהביטוי של השם, בביטוי של האלהים, ובכל השמות והכינויים שלבב האדם הורה והוגה, בהנשא נשמתו למעלה למעלה. איני יכול להשביע את נשמתי באותה האהבה הבאה מקשרי ההגיון, מחיפוש אור אל שעל ידי העולם, שעל ידי ההויה, החודרת לתוך העינים. נולדים לנו בנשמותינו אורות אלהיים, אלהים רבים, להשקפת רוחנו, אל אחד אמת. ולפני אחד בעומק אמתו, אלהים מתגלה, שולט בנו. כובש את כל רוחנו, רוח כל היקום. כל מקום שיש רעיון, רגש, מחשבה ורצון, כל מקום שיש חיים אציליים רוחניים, מולך אור אלהי, מושל, כובש, מתנוצץ, מתהדר, מהדר ומפאר, מחיה, מרומם, הכל מתוך הבהירות של אור ההויה. מולך ומת, הממלכה קצובה, כל זמן שהיא באה מתוך העולם, מתוך ההויה. לפעמים מתגבר האור. רוצה החפץ באור יותר עדין, יותר פנימי, יותר אמת שהוא לעצמו, יותר עזיז בתוכן תוכיותו, מופיע האור על הכלי, המחשבה על ההויה, אין המעמד יכול להתקיים. אין התוכן הולם. משתברים הכלים, מתים המלכים, מתים האלים, נשמתם מסתלקת, מרקיעה לשחקים, הגופים יורדים לעלמא דפירודא, ההויה מתיצבת ערומה, בודדה, קרועה, פזורה, בקרבה כנוס, גנוז וטמיר, חשק עולמים לאור עליון. חסד עולמים הניח בכלים הנשברים את אורו, את ניצוצותיו, בכל תנועה, בכל תוכן חיים, בכל מהות יש, יש ניצוץ. ניצוץ של ניצוץ, דק ודק מכל דק. האור הפנימי, אור אלהים עליון, בונה ומיסד, מקבץ נפזרים, מתקן עולמי עד, מסדר ומחבר. מתגלה מלכות עולמים, מאור אין סוף שבתוכיות הנשמה, מהאלהים אל העולם, אור חדש נולד. אור זיו הדר פני אל.</p>
						</div><!-- .entry-content -->


					
					<h1 class="entry-title">קסה</h1>
					
					<div class="entry-content">
					<p>קסה. בכלל, האמונה היא שירת החיים, שירת המציאות, שירת ההויה. והשירה היא ההשגה היותר חודרת, יותר פנימית, במעמקי מהות המושג, בתוכנו הפנימי, מה שאי אפשר כלל לההשגה הפרוזית. על כן האספקלריא האמיתית של החיים, היא דוקא בתוך שירת החיים, לא בחיי החול המתבטאים על ידי הפרוזה. אוי לו למי שרוצה לאבד מן החיים את הדר השירה שלהם, הוא מאבד את כל התוך של החיים, ואת כל האמת שבהם. הפרוזה כולה היא תופסת את ערכה מפני שהיא נסמכת על שירת החיים.</p>
						</div><!-- .entry-content -->


					
					<h1 class="entry-title">קסו</h1>
					
					<div class="entry-content">
					<p>קסו. כשאדם אוכל, שותה, עושה כל צורך גופני, מתרגש באיזה התרגשות נפשית שיש בה עונג נפשי, מתעוררים בו כחותיו, לא לפי מדת השכל הצדק והיושר לבדם, כ"א כפי אותה המדה שהטבע הפשוט, וגם המקולקל מכבר ע"י מעשים בחיריים בלתי הגונים שלו, ושל כללות האדם, מושכת אותם. מדה זו נוהגת באדם ובעולם. ההכרה הבהירה רואה ברוח האדם חלק מן ההויה הכללית, כשם שההבטה השטחית רואה בגופו וכחותיו כן. ומצד רוחו גדול הוא האדם בעולם הרוח, ועל כן הוא תופס מקום חשוב מאד, ועילוי רוחו, והשפלתו, שכלולו וקלקולו, הוא הנושא היותר חשוב, לטובי החושבים וההוגים המעמיקים, מגביר אדם את רוחו, לצד הטוב, כלומר לצד התכונה שהיא מכוננת לשכלולה של ההויה, לכללותיה ולפרטיותיה, לרוחה ולגויתה, מגביר בזה בפנים ידועים וחשובים למאד את הטוב בכל ההויה כולה. החשבון מתמצה, בין מיד בין לאחר זמן, והתכונה מתהוה, בין בהויה זמנית בין בהויה שצורתה ביחש להזמן היא שונה הרבה מתכונת הזמן שאנו רגילים בו. הסקירה של הרוח הטהור, המתנשא מעל לתקרה הנמוכה של החושים ונושאיהם, מדברת היא במדה של תכונת האדם ברוחו ונפשו, עד ההויה כולה, מונה היא את הכחות שבמציאות לפי ערכם בעולם הקטן, שהוא באמת העולם הגדול עצמו, מוצאת היא את אופי החיים, בכל תעלומותיהם, ובכל מסיבותיהם, ערוכים בסגנון כזה, שאפשר להציץ מהם על כל ההויה, על העולמות כולם, על עולמי עד. וההבטה הזאת כשהיא קבועה, כשדרכי החיים מתאימים לה, היא פותחת שערים נפלאים, שערי שמים ממש במלא מובנם. אשרי הדופק עליהם תמיד, יתנשא בהם ועל ידם מכל שפלות החיים, יתרומם ויתעלה, על כל המעשים, וכל העולם כולו כדאי הוא לו.</p>
						</div><!-- .entry-content -->


					
					<h1 class="entry-title">קסז</h1>
					
					<div class="entry-content">
					<p>קסז. משתוממים הם הרעיונות מפני הדעות הזרות ההולכות ושוטפות בעולם, בין דעות זרות של כפירה מוחלטת, בין דעות זרות של נטיות לאמונות זרות, נוצריות, מושלמניות, בודהיות, וסתם עבודות זרות. וכל אלה פורצות הן בשטף אל תוך המחנה, לוקחות לבבות רבים, ומעוותות את הדרכים. המגינים על הדעות, ביחוד של היהדות, מרימים קול צוחה, מבטלים את הדעות הרעות, מגלים את זיופן ושקרן, והדבר מסופק מאד אם יעלה בידם החפץ להשיב אחור את מה שהחל להתפרץ כהר פרצים. אבל הסתכלות יותר חודרת צריכים אנו למאורע כזה, הסתכלות כללית ומקפת, ועם זה פרטית וחודרת עד לפנימי פנימיותן של כל המון הדעות ותוכני הרעיונות האמוניים שבעולם. בכל יש ניצוץ אור. הנטיה הכללית של האדם שואפת אל הטוב, אל האמת, אל האושר הרוחני במעמקי מובנו. עותה אמנם הרשעה והבערות האנושית את הדרכים. אותו הניצוץ הטוב, אור ד', אור האורים, שאי אפשר לנו לבטאו, איננו יכול להתלבש באותיות של שום מבטא, גם לא של שום רעיון, גנוז הוא, חבוי הוא, במעמקי הקליפות היותר גסות. הולך העולם ומתבסם, הדעה הישרה הולכת ומרחבת את דרכה, ההגיון הבריא והנסיונות הרבים מפנים את הדרך מהמכשולות, הטעיות הולכות ומתמעטות, הסיבוכים של הדמיון הגס הולכים ומתפרקים. נשאר בחובו, בעוצם תקפו, עז הרוח הפנימי, הדוחף את ניצוצי הטוב להגלות. וניצוצי הטוב, שהם זיקי אור אמת מזוהר אור אלהים אמת, מתחילים להתראות מתוך כל חגוי ארצות מאפליות. על כן מתחילים להתנוצץ אבקי האמת והאור המפוזרים בין כל האמונות השונות, שהן כולן נובעות ממעין החי היחיד, שעקרו ושרשו הוא תמיד אור ישראל, האמונה הטהורה העומדת על הבסיס היחידי, שמעמידה לעד, ושלעד לא ימעד. לזאת, תחת לדחות את כל התוכן של הארג המחשבי שהניצוצות הקטנים של הטוב מתחילים להתנוצץ ממנו, ושהם בעצמם מצודדים נפשות ללכת אל עמקי התהום, ששם עוד החושך שולט בעוצם גבורתו, שזה לא יצלח, עלינו להרבות את האור המקורי, לגלות את הרוחב ואת העומק, את הכלליות והנצחיות שיש באורן של ישראל, ואיך שכל ניצוץ שהוא טוב שבעולם אחר מתגלה הוא, נובע הוא ממקורו, ומתחבר אליו בחיבור טבעי. אז מכל הניצוצות המתגלים מחדש, יתוסף אור וחיים לנשמת האומה הכבירה בעז רוחה, בכח אלהים שבה, ולבבות צמאי אורה, יביטו אליה ונהרו, ולא ילכו לרעות בשדי אחר, גם את אותו המרעה אשר החלו לחשוב שאך שם הוא מקומו.</p>
						</div><!-- .entry-content -->


					
					<h1 class="entry-title">קסח</h1>
					
					<div class="entry-content">
					<p>קסח. כשהאדם מסתכל בעצמו, ורואה את כחותיו הגשמיים והרוחניים, את כחות החיים שלו ושל המציאות כולה, ומכיר הוא בהכרה פנימית את העילוי הרוחני, האור העליון שבהויה, חודר ומבחין בטובה העצום של שפעת המציאות במקורה האלהי, מיד כל כחותיו מתחילים להיות כמהים לאותה האורה, והשלמות הכללית מטבעת את חותמה על נשמתו.</p>
						</div><!-- .entry-content -->


					
					<h1 class="entry-title">קסט</h1>
					
					<div class="entry-content">
					<p>קסט. הכח המתפשט בעולם, העוסק בפעולות שכליות, מדותיות ומעשיות, כשהוא מתרחק הרבה ממקורו העליון, נעשה עלוב, חשוך, ופעולותיו נעשות לקויות. בנפשו של אדם גם כן זו היא המדה הנוהגת. כשמשיבים אל המקור את הכח, אל רוממות האצילות, הוא נעשה זך, טהור, מואר וחזק. כשהכח העליון צריך לחדש פעולות יותר בהירות, מאסף אליו את כחותיו שנשפלו, מתגדל על ידי אוסף זה הכח המקורי, ומחולל דברים חדשים. </p>
						</div><!-- .entry-content -->
					

				
					<h1 class="entry-title">קע</h1>
					
					<div class="entry-content">
					<p>קע. המצוות בונות הן את הנשמה, בין נשמת היחיד, בין נשמת הציבור. השירה האלהית משוטטת ומרחפת על פני המצוות, וחודרת בתוכיותן. הרעיון הגדול של התוך המלא של אמונת אלהים, בצורתה הרוממה, המאשרת את החיים, הולך הוא ומתלוה עם כל מצוה בצורה פרטית המיוחדת לה. הצורה המיוחדת ההיא מתחקקת היא בנשמה, לפי התוכן של המצוה, ולפי הערך של הדבקות הנשמתית אל האור העליון שבמצוה, וכן הנשמה מתגדלת, וכחה מתרבה.</p>
						</div><!-- .entry-content -->


					
					<h1 class="entry-title">קעא</h1>
					
					<div class="entry-content">
					<p>קעא. העין הפקוחה רואה את החיים המתפשטים בכל ההויה, בכללותה ובפרטיותיה. ומביט ומקשיב לעליותיהם וירידותיהם של כל הפרטים, מאחד בשכלו את נשמת האדם, מדעו ושאיפת רצונו עם כל ההויה, והכחות היותר נמוכים מצומצמים ונרדמים, ומגביה למעלה את ציורו, עד רם ונשא. כל אשר יבא עמו במגע רחוק או קרוב הוא נתפס בפנימיות חייו שלו. מדי אכלו, שתותו, וכל עסקי גשמיותו, מכיר הוא גלי חיים שוטפים מן הכל אליו, מתבקשים להעלות על ידו ועמו. אוהב הוא את הכל, מרחם הוא, מלא הוא הוד ויפעת גבורה, רוצה בעליית הכל. ובעלייתו הוא מתדבק הוא דבקות פנימית תמיד, בתשוקת הרוממות, שאין עמה הגה ורעיון, מפני שהיא גדולה מכל מחשבה, אדירה מכל שם, עושה הוא בסיס לתשוקת עולמים זאת כל מוסר וכל צדק וטוב.</p>
						</div><!-- .entry-content -->


					
					<h1 class="entry-title">קעב</h1>
					
					<div class="entry-content">
					<p>קעב. מלאה היא ההויה אורות ומחשכים, סדרים ובלבולים, תיקון ותוהו. האדם הוא תמצית מלאה, שההויה כולה משתקפת בו. פונה הוא האדם במבטו, בנטיית דעתו, אל האור, הסדר, התיקון שבההויה – הרי הוא בעצמו מואר, מסודר ומתוקן, ומוסיף עוד בכחו אור, סידור ותיקון בההויה כולה, בתור גורם יסודי וחלק עצמי ממנה, שאינו עומד לעצמו, כי אם פועל ומתפעל מכללה. פונה הוא לצד השני, לחושך, לבלבול, לתוהו – הרי הוא עצמו מתמלא חושך, תוהו ובלבול, ומוסיף את הקלקולים הללו, באופן נערך, בההויה כולה. הנטיות הללו שונות הנה, באיזה אופן נוטה הוא האדם לכאן או לכאן, אבל העקרים שלהם הם הרצון, והמעשה שעמו, איזו עובדא שתהיה המשלמת את הרצון, חמרית או רוחנית, בחביוני המסתרים. מסתכל האדם לפעמים בעמקי המחשכים שבמציאות, בראשי צוקין, שכל קלקולי החיים, כל הבלי השוא, וכל מרורות הרשעה, מהן יוצאין. הכח המתפשט במציאות, המתגלם ועלול אל התוהו והרשעה, נטיית הלב שבאדם מוצאת גם בו יחס גדול. רע מנעוריו הוא יצר לב האדם, לנפלאות יחשוק, להעמיק ברשע, לעולל עלילות נוראות, שהרבה יחריבו, ידאיבו, יבלבלו ויחשיכו. ומין הנאה של פועל, של שורר ומושל, הולכת ונצמחת מזה. והרשעה עושה לה כנפים, ומתגדלת בלב, במעמקי הנשמה ובמעמקי המציאות. הכישופים, וכל זוהמת מפעלם, הנם פרי העמקה זו, שמקורה הוא הרע שבמציאות, המכוון לעומת יצר לבו של האדם הרע, המתיחש זה אל זה על ידי יחושים שונים, שההעמקה של הרע במציאות מוצאת בהם את המון חוקיה, כחותיה ומסילותיה וארחות לימודיה.</p>
						</div><!-- .entry-content -->


					
					<h1 class="entry-title">קעג</h1>
					
					<div class="entry-content">
					<p>קעג. האדם, שהוא בפנימיות נטיות גופו ומזגו נוטה לרעה, חית האדם שבקרבו, הרעה, נוטה היא אל ההסתכלות וההתקשרות העצמית אל צד החושך והבלבול והתוהו שבההויה. החפץ להחריב, לשבר, לכלות, אמיץ הוא מאד בתוכן רוחו, ועל פי משקל זה הולך הוא זרם המדע וההשערה השכלית, ההצטיירות של הדמיון, וכל מערכי ההויה המתיחשת אליו, בקרבו וחוצה לו. אבל האדם נוצר לעבוד עבודת אלהים. עובד הוא את אלהים במה שהוא משכלל את עצמו, את הוייתו, ואת כל ההויה המתיחשת אליו יחש קרוב או רחוק. מעבד הוא את רצונו, בהטביעו בקרבו הטבעה עליונה עדינה של הטוב האלהי. לפי עידון רצון זה, כך ההויה הולכת ומתיצבת נגד עיני רוחו בצדה הבהיר, המסודר והמתוקן, לעומת מצב עולמו הפנימי, ההולך ומיתקן, הולך ומשתכלל. כל כח ששואב האדם אל קרבו מההויה הסובבת, נעשה מוטבע בכחו הפנימי, ומטביע לפי ערך זה בהרחבה את כחו על ההויה הסובבת, העסוקה תמיד לעבד ולתקן, או לבלות ולקלקל. מדי יום ביומו, כשהאדם מרומם את רצונו על ידי עבודת ד' המיוחדת לעולמו הפנימי, היא עבודת התפילה, מאיר הוא בזה את נפשו בקרבו, מעדן הוא את כח הוייתו, לצאת מתוך מחשכי הרע והשממון, אל מאורי הטוב וההתישבות. מחשבתו ורצונו פונה היא מכל ערפלי חושך שלצד הקלקול שבההויה וכל אגפיהם. אחרי אשר הכין רוחו בקרבו, נכון לו לקחת מזון אוצר כח מהמציאות החיצונית, לספח אל כחו. כח זה יוסיף עצמה אל האור, אל האמת, אל צורת האדם המאירה, אל צד הקודש, הדעת הברורה שמשתקפת בתוכן ההויה. אבל אם בעוד רוחו עכור, בעוד מצב נפשו מצומצם במאסרי הגוף כמו שהוא, בעוד לא זרחה הנפשיות הפנימית עליו את אורותיה, בעוד הדם עושה את שלו על פי תכונתו הפראית, המתעוררת מידי יום ביומו כפי טבע החיה שבאדם, שאינה נתקת ממקומה כל ימי צבאו, אם קודם שיתפלל על דמו כבר יוסיף לו כח מכני מן ההויה, מן הסביבה, הרי הוא מקשר עז נפשי בצורה של חשך, של תוהו, של נטיה להסתכלות משמימה, של שורש הזוהמא, הכשפנות, העוננות והנחש, שבהם נפש האדם, בעודה בזוהמתה, טובעת. ועל זה צווח הכתוב ואומר, לא תאכלו על הדם, שבכלל זה הוא גם כן לא תאכלו קודם שתתפללו על דמכם, תתפללו על הדם של החיה שינוח מזעפו, שישקט ויעדן, שירומם מחוגו השפל, שיתנער מתרדמת הרשע של קטנותו, לא תנחשו ולא תעוננו.</p>
						</div><!-- .entry-content -->


					
					<h1 class="entry-title">קעד</h1>
					
					<div class="entry-content">
					<p>קעד. כל מהוה, מתקן מה שהוא חוץ ממנו, ביחוד מה שהוא למטה ממנו, מתוך העודף. מתוך השביעה המציאותית של עצמו הוא מהוה. הופעת ההויה הגלויה מתוך הכמוסה, החמרית מתוך הרוחנית, מהתוספת של האורה שלמעלה היא באה. ותוספת זו כלולה היא בכל המרומים היותר עליונים, בכל ההופעות היותר נשגבות. עזיז ומרומם הוא הכח של נטיית צדקת עולמים ליסד המון עולמי עד, ואין קץ לברכות אשר לראש צדיק יסוד עולם. </p>
						</div><!-- .entry-content -->


					
					<h1 class="entry-title">קעה</h1>
					
					<div class="entry-content">
					<p>קעה. האידיאל המוסרי, לכל פרטיו המעשיים והציוריים, הוא תוצאה ישרה מהאידיאל השכלי ברום חביונו. המחשבה של האנשים בעלי הרוח, משוטטת היא בעקרה למעלה, בגבהי האידיאל השכלי, האמת והשקר זהו כל התוכן שלה. התוכן של האידיאל המוסרי, כאחת מצלעותיו של האידיאל השכלי, כלול הוא עמו, ואיננו תופס מקום לבדו כלל. לא בכונה מדוייקת לצמצם המבט אל הפרטים של הטוב והרע, ולסור מרע ולעשות טוב, נוכל לצייר לנו את האידיאל השכלי ברום גבהו, עסק אין לו כלל עם אלה הפרטיות, אלא שכשימצא המואר ממנו פגישה עם תכנים כאלה שיש בהם טוב ורע, ודאי יעשה את הטוב, ולא יעשה את הרע. הצמצום לכוין את האידיאל בשביל טוב ורע, זאת היא ירידה עצומה למי שהיה מוכן לחיות חיים של האידיאל השכלי בעצם טהרתו. וכל הפרעות נגד המוסר היותר טוב הנהוג בספירה האנושית, הבאות מצד איזו התגברות של מחשבה חפשית נשאה, יונקות הן את לשדן מתשוקת האידיאל השכלי לעלות אל מקומו. אלא שבמקום שהאידיאל השכלי לעולם לא ישלול את הערך של הטוב והרע, לא יאמר על הטוב רע ועל הרע טוב, אלא יתרומם על גביהם, ובכל מגע שיבוא לידו ישאר הטוב טוב והרע רע, כל זמן שהוא בצביונו הרע ובגבולו, יבואו המושפעים מהניצוץ הקטן של הזהרורית של מעלה, אשר רק השעת עין מההכרה החודרת, וחלישות של הרצון ביחש להחזקת המעמד של הטוב והרע ביחושם אליהם בדרכי החיים, פעל עליהם לידי חילוף ותמורה, עד שיאמרו על הטוב רע ועל הרע טוב. הארץ נשמטה מתחתם, ובשמים מעל לא ימצאו מעמד.</p>
						</div><!-- .entry-content -->	
					

				
					<h1 class="entry-title">קעו</h1>
					
					<div class="entry-content">
					<p>קעו. כל מה שהשפה יותר מתעשרת אצל בני אדם, והספרות מאמצת את כחה לגלות את כל הצפון, את כל הגיוני הנפש היותר כמוסים, וכל הציורים והחזיונות היותר מסובכים ועמומים, כן הולך החיוב ומתגדל על כל מי שכח בידו להרים את המסכים מהדעות היותר נשגבות, שעל ידן צורת האדם מתעלה, לעשות את חובתו. ולא עוד, אלא שכל פתוחו של כשרון הדיבור וההסברה הספרותית, סופו להביא לידי התעודה הנבואית של הפיכת שפה ברורה לכל העמים, לקרא כולם בשם ד'. אם כן הרינו רואים בפריחתה של הספרות גם כן הזרחת אורו של משיח בעולם. וההפרחה של פתוח השפה מתגלה היא בכל הענינים, בחול כבקודש, בטמא כבטהור.</p>
						</div><!-- .entry-content -->


					
					<h1 class="entry-title">קעז</h1>
					
					<div class="entry-content">
					<p>קעז. מדרגות השכל הולכות הן מלמטה למעלה. בידוע הוא שגם כל ציורי הדמיון הנם באמת ציורי שכל, אלא שהם כדמות גרעינין שלא נגמרו עדיין בגידולם. אמנם כאשר השכל יתאשר, ויקיף את מהות החיים של האדם, אז יהיו כל הציורים של הדמיון מכל מדרגותיו, ושל השכל כולו, אחוזים זה בזה, כתבנית גוף אורגני, שכל חלקיו הם משולבים זה בזה. אז, כאשר יחל הרעיון לעלות מלמטה למעלה, תהיה תעופתו מצומצמת, כי סוף כל סוף הרושם של הצנימה הקטנותית יפעול עליו שלא לתן לו את העז וההרחבה החפשית. אבל כשילך הרעיון במהלכו מלמעלה למטה, מתעופתו העליונה עד תהומות הדמיון וההרגשים התלויים בו, אז יהיה האור מואר מאד, בשפעת חסד עליון.</p>
						</div><!-- .entry-content -->


					
					<h1 class="entry-title">קעח</h1>
					
					<div class="entry-content">
					<p>קעח. חסרון יש ביראה מצד החיצוני שלה, שהיא מרככת את הלב יותר מדאי, עושקת מן האדם את תכונת גבורתו, ועל כן נשאר הוא מצדה, כגבר אין אונים. ובזה מונעת היא היראה, אפילו כשהיא יראה אלהית, נובעת ממסורת טהורה מעיקרה, את שכלולו של העולם, ואת שלמות צורתו של האדם. כשהדברים באים למדה זו, כשמדת היראה מתמלאת בתמרורים רבים, עד שהשפעתה מועלת לדכא את הלב יותר מדאי. כשנשקע בה הרוח יותר מדאי. אז כבר מוכנת היא באנושיות רוח אחרת, רוח הפקרות, הבאה להפיג את ארסה של היראה החיצונה. כששתי הרוחות החיצוניות הללו מתאבקות זו בזו, מתמלא העולם שכרון, ואבק עולה עד כסא הכבוד, חולשה, קנאות, צביעות, ורשעות מרורה מעבר מזה, עזות, תחרות, והפקרות ונביקת רוח מעבר מזה, מפילים חללים רבים. וההמון הולך ונמוג, עד אשר יזרח שמש צדקה, והדעה האלהית העליונה תופיע בגבורתה, ותביא מרפא בכנפיה.</p>
						</div><!-- .entry-content -->


					
					<h1 class="entry-title">קעט</h1>
					
					<div class="entry-content">
					<p>קעט. מה שהמחשבה האלהית היא קבועה בצורה מיוחדת וידועה אצל בני אדם, מפני ההרגל והדמיון הילדותי, מביא המעצור היותר גדול ברוח האדם בבואו לכלל דעת. זהו ניצוץ מהפגם של עשיית פסל ותמונה, שהרבה הרבה מאד אנו צריכים להזהר בה, וביותר חובת הזהירות מתגדלת בתקופת הדעת היותר בהירה. הכפירה, כל תעודתה במציאות היא רק להסיר את הצורות המיוחדות מהמחשבה המהותית של כל החיים, ושרש כל המחשבות כולן. ומי שמכיר את התוך שבכפירה מצד זה, מוצץ הוא את דבשה, ומחזירה לשורש קדושתה, ומסתכל בהוד הקרח הנורא, כפור שמים. </p>
						</div><!-- .entry-content -->


					
					<h1 class="entry-title">קפ</h1>
					
					<div class="entry-content">
					<p>קפ. יקרים וקדושים הם לנו לבושי הציורים, מוכרחים הם לנו, ולכל בעלי גבול במבטיהם הרוחניים ביחוד. אבל תמיד בעת שאנו באים לחיים מדעיים, אסור לנו לזוז מהנקודה העליונה, שרק מהבלתי נתפס אור מתפלש בהנתפס, במהלך האצילות, מאור אין סוף. ואנו קרואים להיות מתעדנים בעדנים שמימיים, בכל פרטי ההכרות שבכלל הגדול הזה, שממנו תוצאות כל החיים.</p>
						</div><!-- .entry-content -->


					
					<h1 class="entry-title">קפא</h1>
					
					<div class="entry-content">
					<p>קפא. אם תרצה, בן אדם, הסתכל באור השכינה בכל היקום, הסתכל בעדן החיים השמימיים, איך הם מתפלשים בכל פינה וזוית שבחיים הרוחניים והחומריים שנגד עיני בשרך ונגד עיני רוחך. התבונן בפלאי היצירה, בחיי האלהות שלהם, לא בתור איזו תכנית כהה שממרחקים מציבים נגד עיניך, כי אם דע את המציאות שאתה חי בה, דע את עצמך ואת עולמך, דע את הגיוני הלב שלך ושל כל הוגה וחושב, מצא את מקור החיים שבקרבך ושממעל לך, שמסביבך, את פארי הדרות החיים שאתה שרוי בתוכם. האהבה שבקרבך, העלה אותה לשורש עזה ועדנת תפארתה, הרחיבה לכל סרעפותיה, לכל אשד נשמת חי העולמים, אשר רק ריצוץ המקום של ההגה גורם מיעוט זהרו. הבט על האורות, בתוכיותם. אל יבלעו נשמתך השמות, המילים, הניבים והאותיות. הם מסורים בידך, ואי אתה מסור בידיהם. עלה למעלה, עלה, כי כח עז לך. יש לך כנפי רוח, כנפי נשרים אבירים, אל תכחש בם, פן יכחשו לך, דרש אותם, וימצאו לך מיד.</p>
						</div><!-- .entry-content -->	
					

				
					<h1 class="entry-title">קפב</h1>
					
					<div class="entry-content">
					<p>קפב. יושבת היא נשמת אומת עולמים וחושבת את מחשבותיה, אורגת למסכת אחת את כל הגיגי עולמיה. רצוא ושוב כמראה הבזק עוברים לפניה דורות ותקופות, מתחלת היא מראשית חלומות נעוריה, מפרחי אביבה, עוברת על כל עמל חייה, באה עד ימי האחרית, עד ימי הפריחה ההתחלית שאחרי הנבילה הארוכה. רואה היא את קשר מחשבותיה, הגיוני לבבה ומעשיה, והנם סבוכים, אחוזים אלה באלה, ומתעוררת כמשנה לחדש נעוריה על פי תכנית מעשית, עתיקה חדשה, קטנת כמות ורפת כח, אמנם מחוזקת בזרמי איתן של עבר, שוטפים אל אשדות פסגת העתיד, הולכים ומלווים עם זכרונות קדם, עם תכסיסים שרידיים מעבר כביר, המתראים כצמחים זעירים של איזה יער לבנון כביר ונהדר, שאחרי אשר שודדה תפארת ארזיו חובקי מרומים, החלה יונקתו להחליף כח, והנה צצים ציצים רכים, חלושים ודלולים כאזובי קיר, אבל הנה הנם לא אזובים, כי אם ארזי אל, העומדים בראשית תחלת צמיחתם ביער איתנים. </p>
						</div><!-- .entry-content -->


					
					<h1 class="entry-title">קפג</h1>
					
					<div class="entry-content">
					<p>קפג. לפעמים הרעיון עולה למעלה, מתאחז בענינים רבי הכללות והטוהר. אז מתחלשים ביותר הענינים השפלים, היותר פרטיים, האחוזים במסעדי הדמיון והמשפטים הרגילים, וכל חלקי הטוב והקודש שהיו אחוזים בהם מתרופפים, והאדם נשאר משתומם. עד שיוברק לו אור יותר בהיר, שיבנה את הריסתו הרוחנית בנין יותר נעלה, ויקח גם כן את כל מעמקי הטוב והקודש, שהיו נתונים בתוך אותם הענינים השפלים והשטחיים, ויבנה מהם עולם חדש, עולם מלא אור גדול.</p>
						</div><!-- .entry-content -->


					
					<h1 class="entry-title">קפד</h1>
					
					<div class="entry-content">
					<p>קפד. מי שאין נפשו משוטטת במרחבים, מי שאינו דורש את אור האמת והטוב בכל לבבו, איננו סובל הריסות רוחניות, אבל אין לו גם כן בנינים עצמיים. הוא חוסה בצילם של הבנינים הטבעיים, כמו השפנים, שהסלעים הם מחסה להם. אבל האדם, מי שנשמת אדם באמת בקרבו, נשמתו לא תוכל לחסות כי אם בבנינים שהוא בונה בעמלו הרוחני, שאיננו פוסק תמיד מעבודתו הזריזה.</p>
						</div><!-- .entry-content -->


					
					<h1 class="entry-title">קפה</h1>
					
					<div class="entry-content">
					<p>קפה. כל הקישורים, העליונים והתחתונים, אחוזים הם ביסוד החיים שלנו בבת אחת, כשם שכח השכל והמוסר היותר עליון, עם פעולת החיים היותר חמרית, פועלים עלינו כאחת. ומצד הכללות אין הבדל בין ענין לענין, רק כשאנו מפרטים את הענינים לפרטים, אז אנו מבחינים בין גבוה לנמוך. ויש שאנו צריכים לאחוז בצד הנמוך שלנו, בשביל שלא יאבד ממנו הטוב והקודש התלוי בו.</p>
						</div><!-- .entry-content -->


					
					<h1 class="entry-title">קפו</h1>
					
					<div class="entry-content">
					<p>קפו. אין המדינה האושר היותר עליון של האדם, זה ניתן להאמר במדינה רגילה, שאינה עולה לערך יותר גדול מחברת אחריות גדולה, שנשארו המון האידיאות, שהם עטרת החיים של האנושיות, מרחפים ממעל לה, ואינם נוגעים בה. מה שאין כן מדינה שהיא ביסודה אידיאלית, שחקוק בהוייתה תוכן האידיאלי היותר עליון, שהוא באמת האושר היותר גדול של היחיד. מדינה זו היא באמת היותר עליונה בסולם האושר, ומדינה זו היא מדינתנו, מדינת ישראל, יסוד כסא ד' בעולם, שכל חפצה הוא שיהיה ד' אחד ושמו אחד, שזהו באמת האושר היותר עליון. אמת שאושר נשגב זה צריך הוא לביאור ארוך כדי להעלות אורו בימי חושך, אבל לא מפני זה יחדל מלהיות האושר היותר גדול.</p>
						</div><!-- .entry-content -->


					
					<h1 class="entry-title">קפז</h1>
					
					<div class="entry-content">
					<p>קפז. הנשמות הגדולות מוכנות הן שיהיה זורח בפנימיותן חזות הכל, מהשאיפה היותר טהורה ורוממה והיותר כללית בהקיפה, עד ההשתלשלות היותר רחוקה וזעירה שבפרטי פעולותיהן. חפצות הן שהאור הגדול יהיה מלא כל. וכמה גדול הוא מכאובן כשאי אפשר הדבר שיחדר האור הכללי בישרת שטפו על כל פעלותיהן, והן מוכרחות הרבה פעמים להשתמש באור כהה, אור של תולדה, שהוא גם כן מאיר את המחשכים באיזו מדה, אבל לא באותו שטף האורה שתוכיות הנשמה עורגת היא לו.</p>
						</div><!-- .entry-content -->	
					

				
					<h1 class="entry-title">קפח</h1>
					
					<div class="entry-content">
					<p>קפח. השאלה נשאלת, מוצאים איזו תוגה נסתרת בלימוד הגמרא, אף על פי שגם שמחה יש בה. התוגה באה מתוך שבאותה השעה של התעוררות הלב לעבודת רוח, מתעוררים רצונות לשאלות רוח רחבות מאד, שאינן יכולות להיות נגבלות בדברים מעשיים קצובים, והקצב מעיק על זרם רוח זה, ומעציב את הנשמה המרגשת. ומכל מקום קול החיים המפכה בתוך כל ההגבלות והדייקנות הגדולה, שזהו באמת רז של עולם תיקון, הוא משמח גם כן את הלב ומרנין את הרוח. </p>
						</div><!-- .entry-content -->


					
					<h1 class="entry-title">קפט</h1>
					
					<div class="entry-content">
					<p>קפט. מדת התוגה אינה מורגשת לכל בשוה, כי אם לפי אותה המדה שהנשמה צמאה לאור רחב בלתי מוגבל. והיגון עומד בחדרי לב, מתהלך ברוח העסוק בתלמודו, רק כפי אותה המדה שלא ימצא הלומד גודל בלבבו לחדור אל רז גדולתו של רוח הבניה, ההולך משאיפות כבירות שאין להם מעשים לפי גדלם, עד שהוא מצטמצם בסדרים נוחים לפי ערכי החיים שבהווה.</p>
						</div><!-- .entry-content -->


					
					<h1 class="entry-title">קצ</h1>
					
					<div class="entry-content">
					<p>קצ. העולם הולך ומשתנה. שינויים כבירים מתחוללים ברוח האדם, כמו שבסדרי החיים מתהוים שינויים, מפני ארחות המעשה והניסיון. אבל השינויים הנם שינויים סגנוניים, לא עצמיים, כמו שאין הטבע משתנה, אלא כחותיו מסתגננים על פי התעשיה האנושית בצורות שונות.</p>
						</div><!-- .entry-content -->


					
					<h1 class="entry-title">קצא</h1>
					
					<div class="entry-content">
					<p>קצא. הרצון הוא מקור החיים. רצון האדם הוא באמת יסוד שכלולו והוייתו, אמנם הרצון הזה צריך הוא פתוח ועישוי יותר מכל הכחות כולם. בילדות האנושיות, הרצון הטבעי של האדם צריך חינוך של כניעה, של שבירה ושל היפוך. כל זמן שהאדם הולך ומשתכלל, כך רצונו העצמי הולך ונהפך לטובה, ושבירתו של הרצון מאבדת טובה רבה. הדבר קשה מאד בדמדומי חמה, בין פרק לפרק שבתקופה חשובה של רוח האדם, שאז מעבר מזה מונח הרבה פראות ברצון, ששבירתו היא עליה ופתוח, ולעומת זה מונח ברצון כח אור וטוב, ששכלול העולם תלוי בהשארתו על פי תכונתו. והבינה הישרה מוכרחת היא לפתור בזהירות את שאלת התחומין, באופן שישאר האדם מלא אומץ מצד הטוב שברצון שכבר נשתכלל, מצד אותם חלקי הנשמה שכבר נגאלו ויצאו מתהומות הגיהנם וממעמקי הקליפות, ומלא גם כן דכאות רוח ותכונה של לב נשבר ונדכא, לעומת אותם חלקי הרצון שעדיין חית האדם הרעה שרויה בהם, שהם צריכים זיכוך על ידי דכדוך ושבירה.</p>
						</div><!-- .entry-content -->


					
					<h1 class="entry-title">קצב</h1>
					
					<div class="entry-content">
					<p>קצב. כשם שהאנשים המעשיים, בעלי הכשרון לדברים מעשיים ולחכמות המעשיות, אינם מוכשרים להשתכלות בהירה בענינים הרוחניים, והסתכלותם הרוחנית באה לקויה, ומעורבת עם משפטים כהים המתמצים מעולם המעשה שהם קשורים בו, כמו כן אין האנשים הרוחניים, העומדים ברום עולם, מוכשרים להסתכלות מעשית שלמה, והידיעות המעשיות שלהם, וקשר חפצם בהשלמתן, אינם כי אם איזה צל היוצא מתוך הענינים הרוחניים העליונים. אמנם יש כשרון עצום בתכונה הרוחנית העליונה לכלול את הכל, אבל זוהי דוקא במדתה של התגלות הנבואה של אספקלריא המאירה. על כן משה רבינו עצמו עליו נאמר ויהי בישורון מלך, אבל במעמד הדורות היה מלך לחוד ונביא לחוד. ושמואל הוא שהיה במדה ידועה שקול כמשה ואהרן, היתה לו בהירות רוחנית כזאת עד כדי למלא גם כן מקום של מלך, בטהרת השפעת נבואתו ועליוניותו הרוחנית השלמה.</p>
						</div><!-- .entry-content -->


					
					<h1 class="entry-title">קצג</h1>
					
					<div class="entry-content">
					<p>קצג. בעת שקיטת הרוחות, מנהיג הרגש הישר לבדו גם כן את העולם. לא כן הוא בשעת מלחמה, בעת תסיסת הרוחות, אז צריכים עצה וגבורה. לפעמים התמימות של הרגש נלקית על ידי ההתחכמות של העצה, אבל כל זה כדאי הוא בשביל תחבולות המלחמה, ובטוח הוא הדבר שסוף כל סוף ישוב כל מה שהוא נאבד, ויוחק יפה כל אשר נתטשטש, מפני ההמיה הרבה של כל טרדת הקרב.</p>
						</div><!-- .entry-content -->	
					

				
					<h1 class="entry-title">קצד</h1>
					
					<div class="entry-content">
					<p>קצד. מעלת הרצון מוכרחת היא להיות בשלמותה שוה למעלת ההכרה. ואם האדם אוהב את הטוב ואת האמת באמת, לפי אותה המדה של האהבה, כן עבודתו בהכרת הטוב והאמת עומדת לו. ואם הרצון מתפגם, מוכרחת ההכרה להיות נחלשת. אמנם זאת היא סגולת החכמה, שהיא מעלה את הרצון, ומתקנת את פגמיו. על כן אף על גב שהאדם צריך להשתדל להשלמת הרצון שלו, מכל מקום כשהוא רואה שרצונו נפגם, אל יניח ידו מדרישה תדירית, ויתור בחכמה. וכפי המדה של התגברות אור התורה שבנפשו, כן יתעלה גם כן רצונו.</p>
						</div><!-- .entry-content -->


					
					<h1 class="entry-title">קצה</h1>
					
					<div class="entry-content">
					<p>קצה. כיון שהאדם נגש אל ההכרות הרוחניות, נחלש כחו. התושיה מתגלה עליו בכל עזה, והיא מתשת כחו של אדם. פגמיו המוסריים כולם מתבלטים אצלו. צמאון נורא לשלמות עליונה בוער אז בקרבו, ואינו מוצא את נפשו בעלת יכולת להושיע את עצמה ממצרי שאול הרוחניים שהיא נתונה בהם. תשות כח זו מזקת את בהירות השכל, ומעממת את חריצות החקירה הבהירה, אשר כדי להוציא את התפקיד האנושי אל הפועל, להיות איש חי, מכיר, ובעל השכלה, צריך הוא, אחר שעבר עליו הנחשול של החלישות, להתאמץ בכל כח, ולהיות קשור בקשר רוחני אמיץ והסכמה חזקה לחיים ההכריים. ואז ישוב לו מידי יום ביומו אומץ לבב במדה נכונה, במדה שתתן לו כח לטייל בפרדס הצפונות העליונות, ולשמרו מעבר מזה מכל נטיה גסה וזחיחות לבב.</p>
						</div><!-- .entry-content -->


					
					<h1 class="entry-title">קצו</h1>
					
					<div class="entry-content">
					<p>קצו. המעיינים הרוחניים האפלים, שאינם מרוממים עצמם להשגות בהירות מתוכיות הנשמה, הם מלאים בקרבם בושה, עצבון, וחשכת מחשבה, וטובים מהם המעיינים המעשיים.</p>
						</div><!-- .entry-content -->


					
					<h1 class="entry-title">קצז</h1>
					
					<div class="entry-content">
					<p>קצז. כל אדם צריך לשנן לעצמו שלא ללמוד מחסרונותיו של חבירו, שיעשה גם הוא כמותו. אף על פי שיראה את חבירו שהוא מצליח ומכובד, ידע שבודאי נגד אלה המגרעות שהוא רואה בו, יש לו בודאי מעלות אחרות, שהן גורמות להכריע את החסרונות. אבל הוא, שאין לו נטיה לאלה החסרונות כל כך, הנה זהו עיקר מעלתו, ואם למרות מה שמעלות אחרות חסרות לו יסגל לו גם כן את החסרונות של חבירו, אז תהיה מפלתו נוראה מאד. </p>
						</div><!-- .entry-content -->


					
					<h1 class="entry-title">קצח</h1>
					
					<div class="entry-content">
					<p>קצח. ההסתכלות הרוחנית השלמה, שהיא ההסתכלות האלהית, היא מחוללת את התיקון החברותי היותר נעלה, אחרי המון סבות וצינורות של שדרות אנשים וסדרי חיים שונים. התעופה העליונה, המתעלה מעולם המעשה וגבוליו, הוא המעמד של רוח הגדול אשר לנשמת האדם. מתאחד הוא האדם בשיא רוחו עם המהות הרוחנית העומדת למעלה מכל ערכיו, מתעלה הוא מגבולי הזמן והמקום, והנצחיות הבהירה היא נחלתו, בעזוז חסנה וקדושת ערכה. החיים המעשיים נפעלים מאליהם לטובה, אבל לא יוכלו לפשט את עצמם בכל פרטי פרטיהם. מוכרחת היא התעופה העליונה לרדת. ברדתה, היא נעשית ראש לשועלים, כח רודה ודוחף לעולמים מוגבלים, כח מישר נתיבות מעשה, עיון ושירה גבולית. ירידה היא לאור העליון. בירידה זו מפלג הוא שטפי אורות לכל הגבולים, לשדרות המעשיות ולשאיפות הפועלות, תתן טרף לביתה וחק לנערותיה. בהיות החק מלא, והפלגים כבר יכולים להשקות דים, עולה היא שטיפת האורה, מתיחדת במקורה, מתרפקת על דודה, ונשמת הבריאה כולה מתעלה למקור האצילות האלהית. ורוח האדם לעומתה, עולה ממעל לכל סדרי חיים מעשיים, והוגה ישרות מוחלטות בזיו האמת לאמתו.</p>
						</div><!-- .entry-content -->


					
					<h1 class="entry-title">קצט</h1>
					
					<div class="entry-content">
					<p>קצט. הפסק מוכרח להיות בין תוכן האידיאל המופשט של מגמת הכל, ובין המתגלה ממנו בההויה בפועל, בין הכונה הטובה המוזרחת לאדם ברום גובה חייו הרוחניים, ובין הרוח המלוהו תמיד לישר מעשיו ודרכיו. אם לא ההבדל הדרגאי הזה, היתה צורת המעשה כולה מתטשטשת, ההויה לא היתה עומדת על צביונה, חוקים וגבולים לא היו נשמרים, תכונות קבועות וערכים מגבילים, המיסדים עולם ומלאו, לא היו עומדים. נצטמצמה האורה, יורדת היא לפעמים מאד, ויותר מדאי, מחסנה. בצמצומה לצורך הערכת מהותה, מגיעה היא עד מחשכים. לאשרה, מהמגמה המופשטת, צינורות משוכים בתוכיות של הגבולים, של החקיקות הפרטיות. הנם מזילים טל של חיים עליונים, והטל טל אורות הוא, מגרש את המחשכים, ומאיר את החיים. כה הולך הדבר באדם ובעם, בעולם ובהויה.</p>
						</div><!-- .entry-content -->	
					

				
					<h1 class="entry-title">ר</h1>
					
					<div class="entry-content">
					<p>ר. אפילו הדמיונות שהם נובעים מתהלוכות הדעות הטהורות, הם גם כן מאשרים את נפש היחיד, ומתקנים את הקיבוץ החברתי באופן הגון, ובסדרי עלויים הם מביאים בהמשך הזמנים לחדור מהם אל האור הגנוז שבפנימיותיהם. וכל בר לבב וטהר דעה, יהיה זהיר ברוחו מאד שלא להקל ראש בהדמיונות, סעיפי הקדשים העליונים, וידון קל וחומר מעצים ואבנים של הקדש, שהנהנה מהם מעל. כשהרוח נחלש, מזדלזלים הדמיונות הקדושים אצל ההמון, ועל ידי זה הם אובדים את דרכם, עד שזורח שמש של בעל שכל כביר, חמוש ביושר לבב, שמורה לרבים את הכבוד הראוי גם לדמיונות הקודש, ומראה את יחושם אל האושר העליון שבצחצחות הנצחיות. ומתוך הארת עולם זאת בא רוח התשובה ומרחף בעולם, וגאולה מתחלת להופיע. אמנם, ישנם גם כן דמיונות כאלה שהם אובדים את כח החיים שלהם, ובתעותם בדרך מלאה מחשכים, הם באים לידי מצב כזה, שהאמת מתקוממת בקנאה גדולה לשרש אחריהם.</p>
						</div><!-- .entry-content -->


					
					<h1 class="entry-title">רא</h1>
					
					<div class="entry-content">
					<p>רא. כשם שההויה המוחשית היא טבועה על התנועה התדירית, כן ההויה הרעיונית טבועה היא על השמחה הבלתי פוסקת. שמח הוא העולם, שמחה היא ההויה הפנימית כולה. מעכבים חלקיים משביתים תנועה חלקית, ומעכבים כדוגמתם בעולם הפנימי משביתים את השמחה. יורד הוא רוח החיים מתנועת שמחתו העצמית, על ידי ההשבתות של אסורו בעבודת החיים הטבעיים הגלמיים. משלים הוא את חוסר שמחתו בתקוות אושר, שהוא מציירן לפי מצבו. הולך הרוח ומתגדל, ומכיר ביותר, מדי גדלו, את האפסיות שבתקוות הללו, ונקודת שמחתו יורדת. עד שהוא מתגדל כל כך, עד שהוא מכיר שאין כל סבה להשבתת השמחה המקורית, השמחה ההויית, שמחת מעון עולמים, ואיננו נזקק עוד לרקם ציורי תקוות נובלים. וצדיקים ישמחו יעלצו לפני אלהים וישישו בשמחה.</p>
						</div><!-- .entry-content -->


					
					<h1 class="entry-title">רב</h1>
					
					<div class="entry-content">
					<p>רב. דוקא אם שמע בישן תשמע בחדש. אחד מהיסודות המציל את המחשבה מכליון, הוא ההתעמקות בהישן. יעלה החדש ויפרח, יציץ ציץ ויפרח וישגא מאד, בכל זאת אנו צריכים תמיד לעומק הרוח של הישן. ביותר הדבר אמור בהשקפות רוחניות מופשטות, וממילא הולך הדבר ומשתרג על עוד המון סעיפים המתיחשים להן. כל אשר רוחו נשאו לתור בחכמה, לדעת את רוח המדע הנאצל ברום חפשיותו שיוכל להיות מתואר בזמנינו, הוא, ודוקא הוא, ימלא אז את אוצרו רכוש רב, כאשר יפנה אל הישן, אל התורה והמסורת, אל כל דברי חכמים וחידותם, אל ההגיון הגלוי והצפון. כל העושר יחד יציב לפנינו את קומת המחשבה במלא חטיבתה. שוכח הוא הזמן בשאון גאונו לדבר על דבר הבורא, נחלש הוא מעז ההרגשה לברך את שם כבודו, נרפה הרוח מבהלות לצים, ריקי מוח, והרעיון מתדלדל, והרגש מטפש. צריך לשבר כבלי ברזל כאלה, בחופש ובגבורה. צריכים לשוב אל הישן, אל הסגנון הבריא, אל הדרת קודש, להכרת היוצר והיצירה, להרגשת הטוב והמטיב. תשתחרר אז השירה, ינשא הפיוט למרומי שמיו, וכל השקפות העולם הנובעות מהחיים והטוב, המקושרות עם הטוהר והצדק, בין שהן השקפות גלויות, מתבארות בשכל והגיון, בין שהן השקפות גנוזות, אשר רק הסקירה הרזית ומעין של רוח הקודש באיזה אופן שהוא מפכה פלגים כמו אלה, הכל צריך שיבואר, שיפורש, שיוסבר ויגלה. ולא יבינו כל רשעים, אין בכך כלום, כי המשכילים יבינו. החופש העליון של המחשבה יבטל את זחיחות הדעת, ואת קטנות האמנה, ודברים שלא נשמעו סופן להשמע, והשמיעה תתקבץ לקשב גדול, לכח חודר, לקול מעורר, משיב נשמות נדחות למעון רבצם, מחזק רוחות נכשלים מכובד פשעם, משים שפלים למרום, ומשגב קודרים ישע.</p>
						</div><!-- .entry-content -->


					
					<h1 class="entry-title">רג</h1>
					
					<div class="entry-content">
					<p>רג. הנשמות הגדולות הנן מרגישות בעומק הוייתן שהן שייכות לכל המציאות, וקל וחומר לכל הבריות שתחת חוג ההכרה שלהן, וקל וחומר לכל אדם. ואלה הרעיונות החזקים, והמקיפים הרבה מאד, נותנים אומץ לכח עולה ויורד, המברר את היחש היותר פרטי שיש להן לעצמן, ולמשפחתן, לעמן, וכיוצא באלה היחושים. ופרטי הנטיות הולכות ומתחברות זו עם זו, ומחוללות אורות חיים חדשים.</p>
						</div><!-- .entry-content -->


					
					<h1 class="entry-title">רד</h1>
					
					<div class="entry-content">
					<p>רד. הנטיה הנפשית היותר פעוטה וקטנה, שאין לה אלא תומתה ונטיית טבעה, הכח השליט עליה להוציאה אל הפועל, ולכוין את התאמתה עם הנטיות שמחוץ לה, שעל ידי ההתאחדות ההיא תבוא למטרתה, הוא הכח היותר כללי, שהוא התוכן המגמתי שבההקפה העליונה של ההויה.</p>
						</div><!-- .entry-content -->


					
					<h1 class="entry-title">רה</h1>
					
					<div class="entry-content">
					<p>רה. החזיון הרזי מדבר. כח החיים שנתגלה בכבשיו של יעקב, הוא אוצר הנשמות של ישראל. יחש גדול יש לרועה עם צאנו, השפעה נעלמה השפיע יעקב על נפש החיה של הצאן הללו. היצירה הכניסה אוצר חיים זה בקירוב ומגע עם האב הגדול המיוחד, שהוא בעצמו בכל נשמתו הוא חיי האומה, ישראל סבא, שכל הפרטים של ישראל זוטא, כלומר פרטי האישים של האומה כולה, הם ניצוצי שלהבת החיים שלו. אי אפשר להאנושיות שתוציא מקרבה מין נשמות כנשמותיהן של ישראל. שאיפה אחרת לגמרי יש בהן, שאינה נמצאת במציאות בכל משפחות האדמה. במעמד זעיר של חיים כמדתה של נשמת כבש, הפעולה הנטיית של הרועה הטבעה עמוק מאד. הולך הוא זרם החיים ומתעלה, משתכלל דרך כמה צינורות, לפעמים במהלך הדרגתי ולפעמים בדליגה גם כן. אלה צאן קדשים בית ישראל הנה, נפש החיים שלהם, הוא נפש צאנו של יעקב, מובלות מנטייתו. ואתן צאני מרעיתי אדם אתם.</p>
						</div><!-- .entry-content -->	
					

				
					<h1 class="entry-title">רו</h1>
					
					<div class="entry-content">
					<p>רו. השירה האלהית ערה היא בנשמת גדולי הצדיקים, עד שכמה פעמים אינם יכולים להתעסק בשום דבר פרטי הדורש חשבון ומחשבה, מפני שנועם השירה מתגבר על הכל, ומטשטש את כל הצורות הפרטיות במתיקות זהרו. והם ממשיכים אל כל הענינים המעשיים, ואל כל עניני התורה המעשית, את נועמה של השירה העליונה, ודוקא על ידי זה הם יכולים להכנס בכל הענינים המעשיים, בין במעשה בין בלימוד. </p>
						</div><!-- .entry-content -->


					
					<h1 class="entry-title">רז</h1>
					
					<div class="entry-content">
					<p>רז. את התכונות הרוחניות של צד הקדושה, צריכים לבחון בבחינה מדעית, הדומה לבחינה חימית, לדעת את פרטי היסודות שבהרכבתן, ועל פיה נוכל לחדש הרבה, ולהוליד תכנים חדשים מצירופי ההרכבות, ולזקק ולהעלות את הענינים הישנים, ממש כמנהג החכמה המעשית שבחימיה</p>
						</div><!-- .entry-content -->


					
					<h1 class="entry-title">רח</h1>
					
					<div class="entry-content">
					<p>רח. כך הוא הסדר. צריך לטהר ולאמץ את הגוף וכחותיו כולם, אחר כך בא כח הדמיון וכל סעיפיו, שצריך להיות גם כן חזק ומזוכך, ואחר כך בא הרגש וכל ענפיו, ועל גביהם יבוא השכל הברור והסתעפיותיו כולן. ואור ההקשבה העליונה, שבאה מהתנוצצות רוח קודש עליון, הוא בא על גביהם. </p>
						</div><!-- .entry-content -->


					
					<h1 class="entry-title">רט</h1>
					
					<div class="entry-content">
					<p>רט. סדר זה איננו בדין של יחידים לבדם, אלא הוא הדין באומה שלמה, והדברים מתיחשים לעומת תקופות שונות במהלך החיים שלה.</p>
						</div><!-- .entry-content -->


					
					<h1 class="entry-title">רי</h1>
					
					<div class="entry-content">
					<p>רי. הצדיקים הגדולים כוללים בנשמתם את הכל, ויש להם כל הטוב של הכל וגם כל הרע של הכל, וסובלים יסורים בעד הכל, ומקבלים עונג מהכל, ומהפכים את כל הרע של הכל לטוב. ומתוך שהם מתמתקים על ידי היסורים שהם סובלים, הכל מתמתק על ידם, כי בשורש נשמתם נמצאו כח של סעיפי הנשמות הרבות מאד שהצדיקים הם יסודם.</p>
						</div><!-- .entry-content -->


					
					<h1 class="entry-title">ריא</h1>
					
					<div class="entry-content">
					<p>ריא. אנו רואים שאפשר לכל חכמה להתיחד בעצמה, בלא זיקוק גדול לאחרת. והרי החכמות העולמיות מתבררות לחלקיהן, באין זיקוק לחכמות הרוחניות העליונות. מזה אנו למדים, שיכולה היא חכמת האלהות וכל סעיפיה להתברר, באין צורך אל כל הידיעות האחרות כולן. אמנם, אף על פי שאין הידיעות החיצוניות מעכבות את הידיעות הפנימיות, מכל מקום הן מעטרות אותה. וכפי רוב הקפתן אותה, הן מתגלות בתור ניצוצות שהם כלולים בקרב אורה העצום מאד.</p>
						</div><!-- .entry-content -->	
					

					
					<h1 class="entry-title">ריב</h1>
					
					<div class="entry-content">
					<p>ריב. ישנם בעלי השגה בהירים וצדיקים גדולים, שמרוב חשק לבבם בהשגות בהירות ומופשטות, ובדבקות אמיתית בהשם יתברך, אינם יכולים להרחיב את דעתם בפרטי הלכות ומעשים פרטיים. אף על פי שהיא לקותא וחולשא נפשית, מכל מקום מוצא הדבר הוא ממקור הטוהר, וסימן לדבר, איש כי ימרט ראשו קרח הוא טהור הוא. ולמעלה מזה היא קדושת הנזיר, אשר נזר אלהיו עליו בגדל פרע שער ראשו, ורבי עקיבא שדרש על כל קוץ וקוץ תילי תילים של הלכות, כמו שכתוב קווצותיו תלתלים שחורות כעורב, במי אתה מוצא אותן, במי שמשחיר עליהן פניו כעורב, או במי שמשחיר ומעריב עליהם תמיד, או שנעשה אכזרי על בניו כעורב.</p>
						</div><!-- .entry-content -->


					
					<h1 class="entry-title">ריג</h1>
					
					<div class="entry-content">
					<p>ריג. רוב בני אדם חיים הם חיים של דמיון, ואין בכחם כלל לחיות חיים של שכל. אשר על כן, צריכים כל חלקי החיים שלהם להיות מתאימים זה עם זה. הידיעות של האמונה שלהם, הן גם כן ידיעות דמיוניות, לפי אותו הערך של כל ענין החיים שלהם. אבל אין הדמיון והשכל מחולקים זה מזה חילוק חטיבי, כי אם חילוק דרגאי. ישנן מדרגות שהדמיון הולך ומתברר, ובא בחלקיו לידי זיכוך, עד שהוא נכנס לגבול השכל, והשכל לפעמים יורד הוא בחלקיו, ומתכנס לגבול הדמיון. ובכלל, ההבדל הוא בעיקרו בין ריחוק וקירוב של ההכרה הברורה, ולא הבדל עצמי, כי סוף כל סוף אין לאדם כי אם ידיעה צללית מכל דבר. הדברים שהם יותר גדולים בערכם, הנוגעים הרבה למהות הרוחנית העצמית של האדם בכללו ובפרטיו, הם יותר מתלבשים בכל הלבושים, בין בלבושי השכל לפי מדרגותיו, בין בלבושי הדמיון לפי חילוקי הדרגות שלו. שמירה גדולה צריך האדם לעשות שלא יחרב דמיונו, שלא יזוחו הדברים היסודיים הטובים מלעשות את התפשטות ענפיהם גם על הדמיון, כמו שהם מושרשים בשרשיהם בעומק השכל. כרותה היא הנפש שגרמה להחריב את פעולת הדמיון מהדברים היסודיים. והאומה בכללה, אם היא באה למצב כזה, הרי היא מדולדלת. כנסת ישראל היא מעוטרת באמונה האמיתית שלה, שיוכל הדמיון להיות מחובר בקשר יפה עם כל האמת, והדמיון שלה הוא לבוש מקשט את תוכן השכל והאמת, ומגדיל הוא בזה את הדר החיים ועצמותם בקרבה. כל שקלטתו מחיצת היהדות פנימה יפה, מרגיש הוא בכל פגימה דקה מפגימתו של הדמיון, והוא משתמר ממנה מאד. וכשהדמיון הוא שלם, בלתי הרוס מכחם של עיוותי רגשות וקלקולי חיים מעשיים, הולך הוא השטף השכלי, הרוחני והמעשי, ושוטף בכל חדרי החיים, של היחיד ושל הציבור. וכשקלי דעת באים ומזלזלים בהדמיון של האומה, גורמים הם לכינוס של כחות בגופו של הדמיון, ונסיגה לאחור גדולה הווה במצב הרוח, עד אשר ירפאו התחלואים, וישוב השכל והדמיון לעבוד בכח שקול בערך. </p>
						</div><!-- .entry-content -->
					

				
					<h1 class="entry-title">ריד</h1>
					
					<div class="entry-content">
					<p>ריד. צריכים לבאר איך המעשים כולם, הדינים ופרטי המצוות, נובעים מהדעות ומהרגשות שהם הם יסודי הנפש של האומה, והם בונים את המחשבה ואת הרגש הלאומי על ידי פעולתם החוזרת. וכשמבטלים מהמעשה, הרגש והמחשבה הולכים וחרבים, והנשמה מתדלדלת, ורקב נורא הולך ונוסס. </p>
						</div><!-- .entry-content -->


					
					<h1 class="entry-title">רטו</h1>
					
					<div class="entry-content">
					<p>רטו. בזמן הזה צריך להסביר את כל עניני האמונה, התורה, והעבודה, על פי דרך השכל.</p>
						</div><!-- .entry-content -->


					
					<h1 class="entry-title">רטז</h1>
					
					<div class="entry-content">
					<p>רטז. אי אפשר לנצח שום התקוממות רעה כללית, בין בעולם בכלל בין בישראל בפרט, כי אם כשלוקחין את כל הצדדים שיש בה, ומנהיגין אותם בדרך הטוב והקודש.</p>
						</div><!-- .entry-content -->


					
					<h1 class="entry-title">ריז</h1>
					
					<div class="entry-content">
					<p>ריז. הולכת היא היצירה את דרכה, בוראה היא את כל דרגותיה, שואפת היא לההתיצרות היותר עדינה ונשגבה, שעל ידה תהיה משתקפת כל התמצית של ההויה כולה, כל חסנה ועזה, כל יפיה, ישרה וחכמתה. זאת היא הנשמה השלמה של האדם, שהמובחר שבו הוא המושלם הבחירי שבקרבו, אותו ששכלל ברצונו את מהותו לצד הטוב היותר עליון, עד שהוא מגלה חלק יצירתי, שיש בו מהות של פועל טוב מוחלט. הנשמה העליונה בעצמה מוצאת היא את חסנה ועזה פנימה, אינה צריכה לשום דבר חוץ לה, היא מאושרת, ובכח הכללי שבה, מתוך שהיא תמצית הכל, היא ממשכת את החיים לכל, את כל החסר לכל בכל גווני החסרון. והרבים, בעלי קטעים שביצירה, אינם מוצאים את מחסורם בפנימיותם, הם צריכים הרבה עד שיתמלא חסרונם, שיתקן קצת מפגימת עצמותם, שאחר כל אלה אינה מיתקנת לגמרי כי אם בצדיק העליון, בעל הנשמה המרכזית. ובת קול יוצאת מהר חורב ואומרת, כל העולם כולו ניזון בשביל חנינא בני, וחנינא בני די לו בקב חרובין מערב שבת לערב שבת.</p>
						</div><!-- .entry-content -->


					
					<h1 class="entry-title">ריח</h1>
					
					<div class="entry-content">
					<p>ריח. כמה אמללה היא הריאליות, בשעה שהיא מתגדרת בעצמה, ורוצה להנתק לגמרי מההארה הרוחנית הנפשית. כשם שהיא מאירה את ההכרה בדברים הסובבים והממלאים את חוג הרגשותינו, כך היא מחשיכה את העולם כשהיא חפצה להיות השלטת בכל. המתאדק בריאליות, מוכרח הוא להיות טובע והולך בה. היא תמשיכהו אחריה קמעא קמעא, ואם לא יעיר בעצמו את הנימא הרוחנית שבלבבו, ואת זיק האורה שבנשמתו, תלך הלוך ועמום, עד שלא יוכל עוד האדוק הריאלי להכיר כל תוכן נשמתי אמיתי, ותשאר נשמתו חרבה, למרות מה שיוכל להיות עם זה איש מדעי, מוסרי, ובעל עליליה. העסקנים הריאליים, כשהם נתונים לאיזה אידיאל המעסיק אותם, הם נתונים במצב של ניגוד עצמי עצום מאד. מתוך ההשקפה הריאלית אין מקום למסירה לשום אידיאל, כי כל אידיאל, ענינו המענין והמושך את הלב הוא מצד כחו המוסרי, שהוא בעצמו ערך רוחני נשמתי, שאין הריאליות כוללתו. ומתוך כך, אם בלב שלם תהיה ההתמכרות, אז יתגבר הטבע הרוחני של האדם, ויצא האדם מתוך ממעמקי השיקוע הריאלי, על ידי ההתמכרות להריאליות עצמה, שהאידיאליות שבההתמכרות הזאת עצמה תזכך את תוכן החיים הפנימיים, וההכרה הרוחנית תתבלט בקרבו. ואם באמת אין ההתמכרות זכה, אז לא תעמוד, ותלך הלוך והתקרר, ולכל היותר לא תוכל לעשות פרי להשפיע על אחרים, וביותר על דורות הבאים, ממהותה. המגמה הנצחית החיה בקרבנו, תכריחנו בשביל כך להיות חושקים אל התוכן האידיאלי, ולא תתן לנו מנוחה בריאליות מוגבלת ויבשה.</p>
						</div><!-- .entry-content -->


					
					<h1 class="entry-title">ריט</h1>
					
					<div class="entry-content">
					<p>ריט. האמונה אינה לא שכל ולא רגש, אלא גילוי עצמי היותר יסודי של מהות הנשמה, שצריך להדריך אותה בתכונתה. וכשאין משחיתים את דרכה הטבעי לה, איננה צריכה לשום תוכן אחר לסעדה, אלא היא מוצאה בעצמה את הכל. בעת החלש אורה, אז בא השכל והרגש לפנות לפניה דרך. וגם אז צריכה היא לדעת את ערכה, שלא משרתיה, השכל והרגש, הם הנם עצמותה. ותהיה קבועה באיתן מושבה, אז יצליחו השכל והרגש בפינוי הדרך, ובהמצאת האמצעיים השכליים והמוסריים המסקלים את המכשולים מעל דרכה. ההסתכלות המיוחדת של האמונה, שהיא חלק ד' בעצמה, הוא האור של הנבואה, וברדת המדרגה, שפעת רוח הקודש, שגם אלה יורדים לפעמים ומתאחים עם השכל והרגש בדרכי גילוייהם.</p>
						</div><!-- .entry-content -->	
					

				
					<h1 class="entry-title">רכ</h1>
					
					<div class="entry-content">
					<p>רכ. צריך לדעת שאי אפשר לפנות אל השם יתברך בשום שכל ובשום רגש, וקל וחומר בשום חוש, כי אם באמונה לבד. ותפילה היא אמונה, ויראה ואהבה הנם גם כן גילויים של האמונה. ומה שאומרים חוש האמונה, או רגש האמונה, וקל וחומר אם נאמר מדע האמונה ושכל האמונה, הם דברים של שמות מושאלים לבד. כי עצמות האמונה אינה שום דבר מהם, כי אם עליונה מכל אלה, שאין בה מחסור מכל, שכוללת באחדות ושלמות עליונה את התמצית היותר מובחרת וחזקה מכל הנזכרים לעיל.</p>
						</div><!-- .entry-content -->


					
					<h1 class="entry-title">רכא</h1>
					
					<div class="entry-content">
					<p>רכא. האמונה והאהבה הן תמיד מחוברות זו עם זו כששתיהן זורחות בנשמה בשלמותן, וכשאור אחת מהן שלם לגמרי, מתעוררת השניה בכחה, ויוצאת ממעמקי הנפש להאיר בכל מילואה.</p>
						</div><!-- .entry-content -->


					
					<h1 class="entry-title">רכב</h1>
					
					<div class="entry-content">
					<p>רכב. אין האדם מוכשר לשום כח רוחני שבעולם בשלמות גדולה כזאת שהוא מוכשר לאמונה ולאהבה, וזהו אות שבכחות אלו מונחים כל יסודות הויית מהותיותו.</p>
						</div><!-- .entry-content -->


					
					<h1 class="entry-title">רכג</h1>
					
					<div class="entry-content">
					<p>רכג. כל מה שהיחיד והכלל עושה, בכל גילגולי הסבות, וכל הכחות המתגלים בחיי התרבות, הכל הולך הוא להשלים במעלה העליונה את האמונה ואת האהבה.</p>
						</div><!-- .entry-content -->


					
					<h1 class="entry-title">רכד</h1>
					
					<div class="entry-content">
					<p>רכד. מתוך האמונה והאהבה מתאצלים כל האורות הרוחניים שבעולם, המאירים את כל דרכי החיים וההויה. האמונה והאהבה הם עצם החיים בעולם הזה ובעולם הבא. שום דבר איננו נשאר בחיים כשעושקים ממנו את שני המאורות הללו, את האמונה ואת האהבה.</p>
						</div><!-- .entry-content -->


					
					<h1 class="entry-title">רכה</h1>
					
					<div class="entry-content">
					<p>רכה. הקולטורה הזמנית, כפי מה שהיא מתבססת עתה בעולם, בנויה היא כולה על הכפירה ועל השנאה, שהן שוללי החיים העצמיים. ואי אפשר להתגבר על מחלה זו, כי אם לגלות את כל אוצרות הטוב המונחים בבית גנזיהן של האמונה והאהבה. וזאת היא מטרת גילוי סתרי תורה.</p>
						</div><!-- .entry-content -->	


				
					<h1 class="entry-title">רכו</h1>
					
					<div class="entry-content">
					<p>רכו. התורה היא האהבה, והמצוות האמונה, והן הנן גם כן הצינורות שעל ידם שפע האמונה והאהבה שופע והולך תמיד, וכל התרבות הרוחנית והחומרית של ישראל, בהתעוררות חייו הלאומיים, צריך שתתרכז כולה סביב המרכז הכפול המאוחד הזה, שתים שהן ארבע, התורה והמצוה, האמונה והאהבה.</p>
						</div><!-- .entry-content -->


					
					<h1 class="entry-title">רכז</h1>
					
					<div class="entry-content">
					<p>רכז. שכלול האמונה והאהבה ואומץ קיומן, מתחזק ביסוד דבקות נפשית בחכמים ותלמידיהם, או, כפי המבטא של החסידות, התקשרות עם הצדיקים. יסוד זה, שהחסידות טפלה בו הרבה, צריכים אנו להקימו, בשכלול גדול והדור מאד, בתור אוצר חיים, והדום רגל לשכינה, הכוללת את אור האמונה והאהבה, השרויה בחכמים צדיקים, שמהות חייהם כולה היא התגלות האמונה והאהבה, המחוזקה באיתניות התורה והמצוה, בכל מילוייהן המעשיים והרוחניים, עם סגולה נפשית מיוחדה, שהיא הסתגלות רוח הקודש, הראוי להולד דוקא בארץ ישראל.</p>
						</div><!-- .entry-content -->


					
					<h1 class="entry-title">רכח</h1>
					
					<div class="entry-content">
					<p>רכח. התרבותיים הרשעים, חסרי האמונה והאהבה, אינם עלולים לשום דבקות, אפילו בינם לבין עצמן, והנם דומים לאפר שאינו בר גיבול, ועסותם רשעים כי יהיו אפר תחת כפות רגליכם, וממילא אין חייהם חיים, והם נקראים בחייהם מתים. אמנם על ידי אמונה גדולה, ואהבה רבה, נוריד טל של תחיה, להחיות בו גם כן את המתים, יחיו מתיך נבלתי יקומון, כי טל אורות טלך וארץ רפאים תפיל.</p>
						</div><!-- .entry-content -->


					
					<h1 class="entry-title">רכט</h1>
					
					<div class="entry-content">
					<p>רכט. אנחנו שואפים לתחיית האומה ותחיית הארץ, כדי להחיות את הנשמה שלנו, כדי להעמיד את ישראל חי, להחיות את האמונה והאהבה בחוסן של התורה והמצוה, בכל המילוי שלהן. אנו מכירים את אור אלהי ישראל, אלהי עולם, והעונג שעל ד', על ד' דייקא, למעלה מכל מבטא ומכל מושג, לעילא מכל ברכתא ושירתא תושבחתא ונחמתא, הגנוז וצפון, המתגלה באור האמונה והאהבה, המתראה בתכסיס התורה והמצוה כולה. אנו דורשים לציון, אנו משתוקקים לבנות את הארץ ולהבנות בה, כדי לקלוט את רוחה ואוירה, להתאחד עם כל החיים המקושרים בה. על כן תורה מרובה אנו דורשים, ולשם כך אנו שואפים לבריאות שלמה, ולכח גופני חסון ואמיץ. מצוות רבות אנו מבקשים, כדי שיהיו לנו די כלים להכיל בהם את האור הגדול של האמונה והאהבה, עם כל העונג והעדן, וכל האור והטוהר, העז והאומץ שלהן, שיתגלו לנו במלא מדתם, בשובנו לחיים עצמיים לאומיים במלא ובמרום המובן. כל מה שיש לנו מזכרונות העתיקות, ממצוה וחק, חביב עלינו חבת חיים, כי הם לנו כלים למקור חיים, ועמם מקור חיים. האידיאלים הצפונים בהם, חיים הם אתם ועם קיומם.</p>
						</div><!-- .entry-content -->


					
					<h1 class="entry-title">רל</h1>
					
					<div class="entry-content">
					<p>רל. מיד כשאנו מתחילים להסתכל בדברים האלהיים, נופלת עלינו חרדה, והשכל נעשה על ידי זה כהה. ובשביל כך אין אנו מסיקים הלכה ברורה בסדרי המחקרים הצחים, ובדרכי החיים והמעשה שעל פיהם, בראשית ההשקפה, עד אשר אנו מתחזקים בישוב הדעת, ורגש היראה נח מזעפו על ידי המנוחה השכלית, ואז הננו מתחילים לחשוב מחשבות ברורות, שיש בהן תועלת ספרותית ותועלת מעשית.</p>
						</div><!-- .entry-content -->


					
					<h1 class="entry-title">רלא</h1>
					
					<div class="entry-content">
					<p>רלא. רעה חולה היא כשרגש המוסרי מתעדן יותר מדאי, עד שלא די שהוא משמש בתור כח עוצר בבא תור המעשה, שלא תשולח יד לעשות רע, אלא הוא מאיים תמיד ביראת עונות, הסובבים את האדם במעשה ובמחשבה. הפחד הנפרז מכל חטא, מאבד טובו של האדם, ועושה אותו למין בריה שפלה, שאינה עושה דבר, כי אם שוכבת ורועדת. האדם צריך להאמין בחייו, להאמין בכחו החמרי ובכחו המוסרי יחד. האמונה היא כוללת הכל, כמו האהבה. האמונה בחיים היא ברכת ד', כמו שאי האמונה היא הקללה היותר איומה, "ולא תאמין בחייך". כשאדם מאמין בחייו הרוחניים, הוא מוצא קורת רוח בעמל נפשו, והוא הולך ומתעלה.</p>
						</div><!-- .entry-content -->
					

				
					<h1 class="entry-title">רלב</h1>
					
					<div class="entry-content">
					<p>רלב. אף על פי שצריך להשתדל הרבה להיטיב את המדות, מכל מקום חלילה לעכב בשביל מניעת הטהרה המדותית את העילוי לצד גודל הרוח וההסתכלות השכלית. ולאידך גיסא, שאי אפשר כלל שיטהרו המדות בלא עליית רוח גדולה. וכל הגדול מחבירו, צריך הוא יותר לשכלל את עולמו הרוחני השכלי, כדי שיהיה לו מבורר הדבר מהי המהות האמיתית של טהרת המדות.</p>
						</div><!-- .entry-content -->


					
					<h1 class="entry-title">רלג</h1>
					
					<div class="entry-content">
					<p>רלג. הרוח העמוק איננו יכול להסתפק בשטחיות, ואיננו מוכשר מצד עצמו לסדר לו הנהגה ממוצעת. עד התהום הוא חפץ לחדור בכל דבר, ועד קצה האחרון בכל תכונה. רק היצירה האלהית באה עליו בתור חק, להעמידו על המשקל, שהקצוות לא יכריעו בו יותר מדאי.</p>
						</div><!-- .entry-content -->


					
					<h1 class="entry-title">רלד</h1>
					
					<div class="entry-content">
					<p>רלד. ביושר הדעת ובמדות טובות, יש יותר אמונה ודבקות אלהית, מבאמונה דיבורית וציורית רגשנית. </p>
						</div><!-- .entry-content -->


					
					<h1 class="entry-title">רלה</h1>
					
					<div class="entry-content">
					<p>רלה. השאיפה להשלמות האלהית, בהתפתחות כל כחותיה של הנשמה במלא עזה, הוא הכח הרודה, הדוחף את החיים הרוחניים לתעודתם. בצמאון הנורא לטל של תחיה מאורה העליונה, כלול כל המילוי המעשי והשכלי, כל מה שנכנס בגבול הבחירה האנושית, וכל מה שהוא למעלה מזה, ההולך ומתגלה על ידי התעצמותה של הנשמה בזיוה המקורי. אי אפשר לה לנשמת החיים שתהיה מסתפקת בבקשת סדרים מעשיים, תיקונים בארחות החיים והחברה, ובהטבות מדיניות וקבוציות. אמת הדבר שבזמן שכל אלה הם במצב של קלקלה, מנועה היא מכמה אמצעיים שיוכלו לעזור לה להשלמתה החטיבית, אבל לא זאת היא מנוחתה ומגמת פניה. את האורה האלהית, השלמות המעשית והשכלית, הרגשית והתכונית, את השלמות במילואה, היא מבקשת. מתקשרת היא באור התשובה העליונה, מתרפקת על אהבת יוצרה, מתרוממת היא ליהנות מזיו הרעיון, השכל, המחשבה, הדמיון והרגש, הקישור הנשמתי והשיקוע הנפשי בים האורה של אור תורה ונר מצוה.</p>
						</div><!-- .entry-content -->


					
					<h1 class="entry-title">רלו</h1>
					
					<div class="entry-content">
					<p>רלו. כבר אחד ר' חסדאי קרשקש את האמונה עם השמחה, שהיא גם כן מתאחדת עם האהבה, שהיא תוכל לבוא על ידי הסתכלות תדירית בהירה במושגים הרוחניים, בהגברת הטוב הרוחני, על ידי תלמודם העליון וסקירותם ההקפית. וכיון שימצאו משכילים עסקנים בקביעות ברזי תורה, תתגלה האורה הכללית בכל הדרה לפניהם. וכל מה שימצאו יותר תלמידים מקשיבים לבהירות לימודי תוכן האמונה והאהבה והשמחה, הרי הנשמה הכללית של האומה נעשית חזקה וערה יותר. אמנם, לפי התרבות הכח, צריך שיהיה מתלוה עמו גם כן הסידור והקצב, וזה בא על ידי המדעיות, בין המדעים הכוללים, ובין המדעיות המודרגת של ארחות האמונה בעצמם, על פי השפיטה ההיסתורית. אף על פי שזו אינה נותנת את התוכן העמוק והעשיר של גנזי האמונה הקדושים ותהומיים, מכל מקום היא מועלת לתן צביון של מדע לכל העושר של הרוח, המצטבר בשפע גדול לרגלי הלימוד הפנימי.</p>
						</div><!-- .entry-content -->


					
					<h1 class="entry-title">רלז</h1>
					
					<div class="entry-content">
					<p>רלז. החקירה החפשית אינה יכולה להזיק את הלב שכבר קלט בתוכו את העומק התמציתי של מהות האמונה, שהוא יסוד העילוי הנשמתי היותר בהיר של האדם. אדרבה, עוד תוסיף עליו גודל ויפעה. אבל כל זמן שהתמצית העליונה לא נקלטה יפה בלב, עד שכשל כחו לנהל את חיי המעשה וההרגש, אז כל חקירה חפשית מקעקעת היא את היסוד של אפשרות פעולת הרגש הטוב, העומד למעלה מהשכל ההגיוני, וממילא תתהפך חקירה זו אחר כך למין כפירה עקשנית, שהיא אחת ממדוי הנפש היותר גדולים.</p>
						</div><!-- .entry-content -->


				
					<h1 class="entry-title">רלח</h1>
					
					<div class="entry-content">
					<p>רלח. טבע הגוף האנושי, וכחות הנפש ההולכים וזורמים על פי תכונת הגוף וכחותיו, הוא כמו טבע החיה היותר רעה, שאינה ראויה לקיבוץ ולתיקון עולם, וקל וחומר שאינה ראויה שיתפתחו בתוכה החושים הרוחניים הנעלים, המביאים לאדם עונג עדין, כמו העדן של ההשגה ושל הצדק, ובכלל השאיפה התמידית להתעלות עילוי פנימי, וההסתגלות להכיר מהו עילוי פנימי, ואיך שיש בו הליכה תמידית מחיל אל חיל. וכדי שינצח האדם את כחות גופו, ולא נצחון של שבירה, כי אם נצחון של שיעבוד והתהפכות שלמה, הרי אור הנשמה צריכה להופיע בעולם, וצריכה היא להופיע בכל גבורתה וגדולתה, שזוהי המגמה של כל ההארה הרוחנית של תשוקת המדע, וכל חשק רוחני עליון, עד שבאים להנקודה היותר עליונה של זיו שדי.</p>
						</div><!-- .entry-content -->


					
					<h1 class="entry-title">רלט</h1>
					
					<div class="entry-content">
					<p>רלט. להאמין ולקיים, זאת היא הסגולה המיוחדת של כנסת ישראל. האמונה היא היסוד העקרי, אבל אינה מתבססת, ואינה גומרת את מגמתה, כי אם בצירוף המעשה. וכדי להאמין במה שיש אפשרות לקיים, צריכים משקל, זהו משקל התורה, האוחזת במשפט לפי כח האדם. הנוצריות אומרת להאמין, אבל אינה יכולה לקיים. על כן אומרת היא שיותן לחי שניה למכה האחת. מובן שבקהל אפשר רק להאמין שמדה זו היא נשגבה, אבל לא לקיים. ותורת אמת היא יוצאת משקל הקודש, שהיא אמת במעשה כמו במחשבה. עושר האמונה, היא אמונה שהיא גם מעשית, שכן ארץ ורעה אמונה.</p>
						</div><!-- .entry-content -->


					
					<h1 class="entry-title">רמ</h1>
					
					<div class="entry-content">
					<p>רמ. כשעוסקים בתשובה, צריכים להגדיר ביותר את מהותם של הטוב והרע, כדי שהחרטה וזעזוע הרצון מחיוב לשלילה, יפול רק על הרע ולא על הטוב. ועוד יותר, שצריך לברר את הטוב הנמצא בעומק הרע, ולחזק אותו באותו הכח עצמו שבורחים מן הרע, כדי שתהיה התשובה כח פועל לטובה, המהפכת ממש את כל הזדונות לזכיות.</p>
						</div><!-- .entry-content -->


					
					<h1 class="entry-title">רמא</h1>
					
					<div class="entry-content">
					<p>רמא. נשמתה של כנסת ישראל הוא הצדק המוחלט, שבהתגשמותו הוא כולל את כל הטוב המוסרי שבפועל. על כן כל פגם מוסרי שהאיש היחידי מישראל עושה, מחליש הוא בזה את קישורו עם נשמת האומה כולה. והתשובה הראשונה היא, להתקשר עם האומה בנשמתה, ועמה הכרח הוא לתקן את הדרכים והמעשים כולם, לפי אותו התוכן המהותי שבנשמת האומה.</p>
						</div><!-- .entry-content -->


					
					<h1 class="entry-title">רמב</h1>
					
					<div class="entry-content">
					<p>רמב. ראש הפסגה של נשמת האומה, היא המגמה הכללית שהאומה שואפת אליה בעצם הוייתה. וזה כבר יוצא על כללות ההויה, ורעיון התשובה העליון נעוץ במרום חביון זה.</p>
						</div><!-- .entry-content -->


					
					<h1 class="entry-title">רמג</h1>
					
					<div class="entry-content">
					<p>רמג. הרשעים בעלי הפרינציפים, הפושעים להכעיס ולא לתיאבון, נשמתם גבוהה מאד, מאורות דתוהו. הם בחרו בהרס והנם מהרסים. העולם מתטשטש על ידם והם עמו, אבל תמצית האומץ שיש ברצונם, היא הנקודה של קודש, שהיא, כשהיא נספגת אל הנשמות המשוערות במהלכן, נותנת היא להן את עז החיים. בעתותי גאולה, מתגברת חוצפא. ואלה הנשמות הלוהטות, ששום סייג והגבלה לא יוכל לעצור בעדן, מראות את כוחן. והעולם הבנוי, וכל יושביו המיושבים, בעלי השיעור והנימוס, מתבהלים משאתן, אוי מי יגור לנו אש אוכלה, אוי מי יגור לנו מוקדי עולם. אבל באמת לא היה פחד, רק חטאים, בעלי נפשות חלושות וחנפים, הם פוחדים ורעדה אחזתם. אבל גיבורי כח יודעים, שגילוי כח זה הוא אחד מהחזיונות הבאים לצורך שכלולו של עולם, לצורך אימוץ כחותיה של האומה. אלא תחת שבתחילה מתגלה הכח בצורת התוהו, ילקח מידי רשעים, וינתן בידי צדיקים גבורים כאריות, שיגלו את אמתת התיקון והבנין, בעז רוח של שכל צלול ואמיץ, ובאמץ נפש של הרגשה, והתגלות מעשית קבועה וברורה.</p>
						</div><!-- .entry-content -->
						

				
					<h1 class="entry-title">רמד</h1>
					
					<div class="entry-content">
					<p>רמד. ועולם התוהו ושבירותיו ותיקוניו, מורים לנו, שעוצם הרצון לתיקון, לשכלול, להויה, שהם הטוב הגמור, פועל הוא בכח מלא, מלא מאד מאד. אין ההויה יכולה לקבל את כל עוצם הטוב של המהוה העליון, אמיץ כח אין סוף. ההויה החלקית מתמסמסת מרוב הטוב, מעוצם החיים, משתברת היא מרוב שאיפתה. אבל לא מפני זה יחדל הטוב הנשא לעשות את דרכו, הוא חוזר ובונה אחר השבירה, והבנין המתוקן עולה יפה יפה, באין ערוך ליקרתו. וכל כך מרובה היא מדה טובה ממדת פורענות, עד שכדאי לסבול את כל יסורי השבירה, את כל קלקולי הריסה, רק שיצאו עולמים משוכללים כאלה, שנושאים בכחם עושר חיים כזה, שהוא מצד עצמם למעלה מכחם. ואין המהוה העליון בוחר בדרך מדודה ומצומצמת, כדי שיעור היכולת של ההויה, שאם כן היה הטוב מוגבל, לא לפי עוצם עז חיי היוצר כל, אלא לגמרי לפי תנאי היצירה החלושה.</p>
						</div><!-- .entry-content -->


					
					<h1 class="entry-title">רמה</h1>
					
					<div class="entry-content">
					<p>רמה. הלב צריך שמירה גדולה, כהלב הפרטי כן הלב הכללי. הכח הנפשי הרודה בחיים, הוא היסוד הנשמתי, המשתפל ממרום עזו המופשט, להנהיג את כחות הגויה. הוא צריך להיות מעין דוגמא של מעלה, מוטבע בטבע שרשו, שהיא נשמת אלהים חיים העליונה, המתגלה בהארת החיים האנושיים היותר עליונים, בחיי החכמה והרעיון הנשא. אבל ההבעות הנפשיות, מקושרות הן בצביונן המיוחד, שהצורך היסודי למוסר מוגבל במעשה ובדעות, הוא למענן. קוצצי הנטיעות, קוצצים הם את ענפי החיים הנפשיים שלהם משרשם העליון, מרוששים בזה את הכלל, ומאבדים חלק נכבד מאד מעצמותם. השכל העליון מברר לו את הארחות, איך הולכת היא הדעה הצלולה, המופשטת, ובאה עד תחתית התכונה הנפשית. אבל עם כל הדרכים הרבים של הבירורים, לא תשתנה העובדא, וכך הענין מחוייב ומוכרח להיות, שירדו הדעות אל הצביון של התכונה הנפשית, לשכון בנפש בתור נושאים קבועים, ועמם כל המעשים המעטרים ונלוים אליהן. הכפירות המתגלמות במבטא, כפי מה שהמסורת מלמדת אותנו, הן הן המחלות קוצצי חיות הנפש, שלא תועיל שום חכמה לחברם, אם לא בשובם לאיתנם במבטא הברור של האמונה, האחוזה בשורש המדע העליון, המתגלה לכל אדם לפי מדרגת שכלו. האומר אין תחיית המתים מן התורה, אין תורה מן השמים, ואפיקורוס המבזה קודש, עד שביזוי תלמידי חכמים גם כן כלול בתוכן ענינו, מאבד את קשר חייו הנפשיים, וכל היחש ההרגשי האורגני עם שורש החיים של התורה והמצוות, ושל האומה בצביונה הרוחני המעשי. שום חיבות אחרות מבודות, לא יוכלו למלאות חסרון קיצוץ צינור זה. התשובה צריכה לנכשלים כאלה, להשיב את המבטא לאיתנו. המבטא ישיב את הרגש, והרגש יתעלה למרומי הדעה, להיות לחטיבה שלמה וכוללת.</p>
						</div><!-- .entry-content -->


					
					<h1 class="entry-title">רמו</h1>
					
					<div class="entry-content">
					<p>רמו. כמה אמת ושירה מופיעה לפנינו בחזיון של מרכזיות נשמת האדם ביחש ההויה כולה. אין החזיון הזה נופל לרגלי ההתגלות של הציור הקוסמי הרחב והבלתי תכליתי של עולמיות הכוכבים, של היצירה המתמדת של הערפלים. אדרבא, מתגדלת היא שירה זו ומתאדרת על ידי הנצח והגודל. בכל מקום ששם בא אור החיים לידי התגלות הכרה, והתגלמות של הדר מוסר ושאיפות עדינות, הרי המרכז נגלה. האחדות של האדם הרוחני מקיפה היא אותו בכל גילוייו בכל העולמים, כאחדותו של כח המושך בכל הגרמים. לשוא חושבים בעלי חוגי הבטה קצרים, שאחרי החידוש של הציור הקוסמי, בטלה מרכזיותו של רוח האדם, וחפצים הם לומר שבשביל כך ערך הדת נגרע. אף על פי שאיתנה היא הדת גם בלב אלה אשר מעולם לא נתקבל לרוחם המרכזיות של האדם, כהרמב"ם וסייעתו, אם כן הטענה בטלה היא מעיקרה, אבל גם בעומק הרעיון המסתורי, שהוא מוצא מקום חשוב בחיי הדת, ביחוד בדורות האחרונים בהתפשטות יתירה, גם שם לא נפגע דבר, כי אם נתאדר המחזה. האחריות המוסרית מתגדלת לפי שילוב הויה כזה, וזהו גם כן יתרון מרץ לרוחו של אדם בהשתלמו. מובן הדבר, שלצורך ציור של גודל נורא לגבי האחריות המוסרית, צריך עומק והארה צלולה לתוכן המוסר, כדי שלא יתמסמס הרוח מיתרון פחדנות, ולא יוכל להיות חמוש באותה האביריות הדרושה לאדם פועל בחיים.</p>
						</div><!-- .entry-content -->


					
					<h1 class="entry-title">רמז</h1>
					
					<div class="entry-content">
					<p>רמז. בחינוך האדם היחיד, וכן בחינוך האדם הכללי, האומה והאנושיות, צריכים לשום אל לב לאחדות הרוחניות, דהיינו שהשכל יהיה משפיע ישר על הרגש, והרגש על הדמיון, והדמיון על הפעולות. וכשיש סתירה בין אלה החלקים, אז ההריסה מוצאת מקום לחול. ועל גבי אלה ארבעה החלקים, שהם שכל, רגש, דמיון, מעשה, מתעלה הענין האצילי, שהוא שורש הנשמה של האיש ושל הציבור, במקור ההויה העליונה.</p>
						</div><!-- .entry-content -->


					
					<h1 class="entry-title">רמח</h1>
					
					<div class="entry-content">
					<p>רמח. כמה טובה מונעים בידים, מפני שפלות הדעה שבאנשים אשר רוח ד' ראוי לדפוק בלבבם, והם אוחזים בקטנות, ואינם מאמינים בעצמם, בגדולת נשמתם. לא הסביבה, ולא המעשים בפרטיות, הם היסודות שעליהם האושר הנשמתי בנוי באוצרה הפנימי, כי אם גודל הנפש, הקדושה והטהרה הפנימית, אומץ הרצון, ועז המחשבה. הסביבה והמעשים נכנעים הם מפני העצמה הרוחנית, כשהיא מתרוממת. על כן עוסקים הם הצדיקים הגדולים בעיקר הדבר בגודל הפנימי. כמובן, מדקדקים הם גם במעשים, ומשתדלים בטהרת הסביבה, אבל כל זה בא מתוך הגורם הפנימי של האורה העליונה, הזורמת בנשמה בכל הוד גדלותה, דוקא מתוך הצינור היותר גדול ושוטף, ולא ישפילו את עצמם להיות דבוקים תמיד בתוך הקטנות של הדקדוקים הפרטיים שאין להם סוף, המלאים את הרוח העולה למעלה. ובכלל, לא העולם המוחשי בדיוקי פעליו, תופס המקום היותר גדול בנשמת חיים הנצחית, המופיעה באור גדלה בנשמות העליונות, כי אם ההוד הנשגב של תפארת חי העולמים, שבתוכו הכל כלול, כל הטוב הרעיוני, המוסרי והמעשי. התפשטות השלמות על המעשים כולם מאליה היא באה, בעת אשר הרצון הגדול לטוב האלהי ברום טהרו פועל בכל תקפו. ומכל מקום פונים הם הצדיקים לפעמים מרום גדלם, ומסתכלים על מעשיהם בפרטי פרטיות. אחרי שכבר שבעו זיו עדנים מעונג העליון, והרוח מלא כח התעודד והתאמץ, החשק של הטוב והטוהר, מלא אור חיים, חי בלב פנימה, בא חשבון הנפש, בגדולה ותפארת, לפרטים ופרטי פרטים, בא גם הדכדוך הנפשי והגופני, כזרם שוטף ורעם נורא, פחד וגודל, תקוה ובטחון, ושאיפת תיקון לכל פגם, תשובה עליונה, הכוללת כל התשובות כולן. </p>
						</div><!-- .entry-content -->


					
					<h1 class="entry-title">רמט</h1>
					
					<div class="entry-content">
					<p>רמט. כשמוצאים הצדיקים פגמים במעשיהם, אפילו כשהם רואים שאי אפשר להם לתקנם, אינם נופלים ממדרגתם העליונה בשביל זה, כי הם יודעים שהסבה של העדר היכולת לתקן כל חסרון, היא מפני שעדיין לא זרח האור של הנשמה, שהיא הכח האמיתי של החיים, על כל הענפים של סעיפי החיים. על כן הם משתדלים לעלות למעלות עליונות יותר בהשגה ובבהירות הרוח, כדי שתתחזק הנשמה ביותר, ותגלה עליהם את הופעתה. ובטוחים הם, שבגודל ההופעה הנשמתית, יגדל כל כך כחם, עד שיהיו יכולים לתקן את כל המעוותים, הרוחניים והמעשיים, הקרובים והרחוקים, בין מה שבין אדם למקום ובין מה שבין אדם לחבירו, שאינם מוצאים בהם כל הבדל עצמי.</p>
						</div><!-- .entry-content -->


				
					<h1 class="entry-title">רנ</h1>
					
					<div class="entry-content">
					<p>רנ. אותה הגדולה הנשמתית, השואפת לקודש עליון ולגדולות ונשגבות, מוכרחת היא להיות מטפלת בתיקון המדות והמעשים גם כן, ולפעמים לרדת למעמקי החיים המעשיים ולנקר בפרטי פרטיותיהם, לתקנם ולכוונם על פי הצדק והדין, על פי התורה וההלכה, ולחדור למעמקי המדות הנפשיות, להסיר מהם כל רשעה וכל סלף. ואם רק להעליה יושם לב, ולא אל הטהרה והקדושה התחתיית, יוכל כל אותו האור העליון להשתבר, ולהתהפך לרועץ. גדולת הנשמה תוכל להתהפך לגאוה מוזרה, ותשוקת הידיעה בתעצומות המסתרים, לדמיון מתגדר בשלל צבעיו. אומץ הרוח, המרומם את הופעת החיים, יוכל לרומם גם כן את התאוות הסוערות הגופניות. חמדת הבצע, הכבוד והתענוגים המוחשיים, יוכלו לפרוץ כל גבולים, וממרום עז השאיפה העליונה, המלאכית, תוכל לבוא הנפילה היותר נוראה. ועלמא דאתכסיא, מדתה של לאה, עיניה רכות, על פרשת דרכים היא יושבת, ומתפללת שלא תפול בגורלו של עשו. ומתוך גדלה ובכייתה, זכתה ליסוד נבואה ומלכות, ולחלקן של ישראל.</p>
						</div><!-- .entry-content -->


					
					<h1 class="entry-title">רנא</h1>
					
					<div class="entry-content">
					<p>רנא. המחשבה הרוממה, עסוקה היא אצל היחיד לחזק את הכח הכללי שלו, כח הגוף וכח הרוח, למען יחזק בזה כח הכלל כולו. וכל מה שהאיש הוא יותר גדול, במחשבה, ברצון טוב ובדעה ברורה, כן הכלל מתעלה יותר בחיזוק כחו החמרי והרוחני. על כן צדיקים צריכין להשתדל מאד לחזק את כל כחותיהם, ובזה הם מוסיפים עצמה להתפשטות הקדושה בעולם, וכל הדבק ברוחם הרי זה מתעלה, וכל העולם כולו מתעלה בעילוים ובעז גבורתם. </p>
						</div><!-- .entry-content -->


					
					<h1 class="entry-title">רנב</h1>
					
					<div class="entry-content">
					<p>רנב. מצד עצמות המציאות האלהית המוחלטת, המחוייבת, אין שייך שום שבח ותהילה, כי ההכרח לא ישובח. אבל ההסתכלות של גודל האמת והטוב הזה בעצמה, היא משלמת את הכל יותר מכל, ואז מבינים שמניעת השבח היא לעילא מכל ברכתא ותושבחתא, שהתפשטות ההנהגה הרצונית היא מצומצמת לגבי העליוניות הגמורה, ודוקא היא, הממועטת, נותנת מקום לתהילה ולשבח.</p>
						</div><!-- .entry-content -->


					
					<h1 class="entry-title">רנג</h1>
					
					<div class="entry-content">
					<p>רנג. הידיעות הסודיות היותר עליונות, אין מגמתן להתפשט בעולם בהתפשטות כמותית, שידעו מהן רבים, כי זהו דבר שאי אפשר. ואם ידעו רבים מסגנונן החיצון, לא ידעו כלום בתוכנן הפנימי, ויהיה הדבר מזיק יותר ממה שהוא מועיל. אמנם הן צריכות לחדור לכל אלה שבהם נמצאת סגולה עליונה של הסתכלות גבוהה. ואלה היחידים, בגבהם הרוחני, מרוממים הם את העולם משפלותו על ידי מציאותם לבד, לא על ידי השפעתם הניכרת. את הרזים הפנימיים אינם מגלים, ולא יוכלו לגלות, אבל מה שהאורה הגדולה גורמת בעצם בברכתה, בהתפשטות ניצוציה גם על כל מה שהוא גם כן מגולה, על מבט כל עין, על כל שיחה ותנועה, על מהות הרצון, על מגמת החיים, הכל פועל ומעודד, מחזק ומקדש את הכל. גם המגמה הכללית בהשפעתם של ישראל בעולם, איננה התפשטות לימוד של דיעות בדרך הלימוד וההשפעה הפשוטה והגלויה. אבל כשהאומה הזאת אוצרת יפה בקרבה את סגולתה, כבר העולם כולו מתעלה, מצד מה שיש בו סגולה פנימית כזאת באוצר האנושיות. הפעולות וההדרכות שראו הנביאים, הן במעלה קטנה לגבי המעלה העליונה של הפעולה הפנימית. ובמקום שהנבואה שבאספקלריא שאינה מאירה אומרת, והלכו עמים רבים ואמרו לכו ונעלה אל הר ד' ואל בית אלהי יעקב, ויורנו מדרכיו ונלכה באורחותיו, כי מציון תצא תורה ודבר ד' מירושלים, שהיא הצעה למדרגה הפעולית הניכרת, שהיא המדרגה השניה, אומרת הנבואה של אספקלריא המאירה, היא תורת משה, והיה אם שמע תשמעו בקולי ושמרתם את בריתי, והייתם לי סגולה מכל העמים כי לי כל הארץ, ואתם תהיו לי ממלכת כהנים וגוי קדוש, אלה הדברים אשר תדבר אל בני ישראל.</p>
						</div><!-- .entry-content -->


					
					<h1 class="entry-title">רנד</h1>
					
					<div class="entry-content">
					<p>רנד. אומץ החיים מוכרח הוא לכל יחיד, ובפרט למנהיג, ולכל ציבור. אבל עם האומץ, המתגלה מהתכונה הנפשית, מתעוררים הרבה סעיפים מזיקים ומדות רעות, וצריך הסתכלות בהירה של יושר גדול, לברר את הטוב הנקי מתוך הפסולת.</p>
						</div><!-- .entry-content -->


					
					<h1 class="entry-title">רנה</h1>
					
					<div class="entry-content">
					<p>רנה. כשהנשמה דבקה בצרור החיים, באור ד', באהבת הדבקות האלהית, המדות כולן מתישרות מאליהן. ואותם גדולי המחשבה הראויים להדבקות הרוממה, אינם יכולים לישר שום דבר מארחות חייהם כי אם על פי המדה של הדבקות העליונה, שהיא הולכת ושוטפת דרך הצינורות של המדע הגלוי, והתורה והמצוה, וכל הדר המוסר והגבורה הרוחנית כולה. התביעה הפנימית של הדבקות האלהית, הבאה בחטיבה מיוחדת בנשמתן של ישראל, היא עליונה בעצמה מכל מחשבה הגיונית. על פי שפע רוח הקודש היא מתישבת בלב, ועל פי תקות ישועה היא מתאמצת ומתפשטת בכל החוגים המעשיים, התופסים מקום בחיי הכלל ובחיי הפרט.</p>
						</div><!-- .entry-content -->
					

				
					<h1 class="entry-title">רנו</h1>
					
					<div class="entry-content">
					<p>רנו. כשהחושב מתבודד, ומתגלה בנפשו אז הכח הרוחני הפנימי שלו, חש הוא את כל הפגמים שנפגמה נשמתו מכח מעשים ומדות שאינן הגונות, מצטער הוא אז בצער פנימי ועמוק, וחותר ברוחו איך לתקן את המעוות. כשהצער הפנימי מתגלה בכל תוקף שלו כשהמצב החיצוני נעשה רעוע, כמו בעת קלקלה וצרה, אז ההרגשה הפנימית איננה כל כך איתנה, ומכל מקום גם אז יכולה היא לבוא למרום קצה, כי גם תשובה שעל ידי יסורין היא תשובה.</p>
						</div><!-- .entry-content -->


					
					<h1 class="entry-title">רנז</h1>
					
					<div class="entry-content">
					<p>רנז. הצדיקים קשורים הם תמיד בדבקות בד' יתברך שמו, ואינם יכולים כלל לצייר להם חיים בלא נועם הדבקות האלהית. אמנם, מפני שבכל רעיון אנושי מתערב הרבה מהדמיון הכוזב, ועמו יחד מתערבות המון מדות רעות, שהן מסתעפות כמו ענפים היוצאים משורש קטן, וכגידולי זרעים רבים מגרעין, על כן הם צריכים לברר על ידי תורה ומצוות את הדבקות האלהית, שתהיה כולה ברה וקדושה.</p>
						</div><!-- .entry-content -->


					
					<h1 class="entry-title">רנח</h1>
					
					<div class="entry-content">
					<p>רנח. הצחצוחים של המדות הרעות, המעורבים בתוך הכשרון של הדבקות האלהית שבנפש, הם פועלים את פעולתם לרעה יותר מהמדות הרעות שאצל רוב בני אדם, מפני שאין בעולם פעולה כל כך אמיצה במעמקי הנפש, כמו הדבקות האלהית, אשר על כן אין לשער את עומק וגודל החיים של הצדיקים העומדים לפני ד', ומתענגים בנועם הדבקות והחשק האלהי. וכשהכח הכללי של החיים הוא גדול ואמיץ, גם החלק הרע שבהם הוא גם כן אמיץ, כתוכן הפנימי של כל הגדול מחבירו יצרו גדול ממנו. ומפני כך עומדים הצדיקים תמיד במצב של מלחמה נגד צחצוחי הרע שבהם, המעורב עם הטוב, כל זמן שהעולם לא נתבסם כולו. אבל ד' לא יעזבם, והם תמיד הולכים מחיל אל חיל, כובשים ומנצחים, ולעד לא יעזבו את תוכן החיים העקרי, שהוא הדבקות האלהית, כי אם תמיד יעלו אותו, יאמצוהו ויבררוהו. ובעלייתו, ועלייתם עמו, הכל מתעלה, כל העולם, כל החיים, כל ההויה. בהתרוממות היסוד יתרומם הבנין, ובאימוץ השורש יתאמצו השריגים והעלים כולם, יחד עם כל המוני פרטיותיהם.</p>
						</div><!-- .entry-content -->


					
					<h1 class="entry-title">רנט</h1>
					
					<div class="entry-content">
					<p>רנט. הקריאה בשם ד' אחד שואפת לגלות את האחדות, בעולם, באדם, בעמים, ובכל התוכן של ההויה, באין פרץ בין המעשים והדיעות, בין השכל והדמיון. וגם הפרצים המורגשים, יתאחדו על ידי ההארה העליונה, המכרת את צד אחדותם והתאמתם. בתוכן החיים של האדם, הוא יסוד הקדושה כולה, בחיי הרוח, הוא אור הנצח, חיי שעה וחיי עולם באגודה אחת. זאת היא המחשבה היותר גדולה שבמחשבות הענקיות של כח החושב אשר להאדם, המתגלה בקרבו על ידי כל כשרון הגילוי הרוחני שלו, עד מרום התגלות אלהות באורח שכל, וידיעה של פנים אל פנים.</p>
						</div><!-- .entry-content -->


					
					<h1 class="entry-title">רס</h1>
					
					<div class="entry-content">
					<p>רס. התכונה של יראת שמים מצד עצמה, לית לה מגרמה כלום, ואי אפשר לה להיות מתחשבת בין הכשרונות ומעלות הנפש של האדם. היא כשהיא לעצמה היא עלולה להוריד את האדם ואת האנושיות כולה לעמקי תהומות, כשם שהיא עלולה להעלותם למרומי שחקים. אבל דוקא משום דלית לה מגרמה כלום, היא מקבלת את כל האורות, היא אוצרת בקרבה את כל הכשרונות כולם. וכל כשרון מתברך, ומובטח להיות נצור, רק על פי ההערכה הנכבדה של יחושו להאוצר הגדול, אוצר של יראת שמים, שבו הכל גנוז. על כן יראת שמים מתרוממת לא כל כך על פי העסק במעמקי עצמה, כמו שהיא מתעלה על ידי מה שממלאים אוצרה בכל דעת וכשרון, בתורה ובמצוות, בכל מדה נכונה, בכל עז וגבורה, בכל תהילה ותפארת. נמצא שיראת שמים ויסוד הוייתה העולמית, היא אספקלריא דלא נהרא מצד עצמה, וכל עילויה הוא בהארת אור שמש העליון עליה, עד אשר תתאחד יפה ביסוד מקוריותה. אז תעלה מעלה מעלה, ותהיה באמת עטרת תפארת לעמוסי בטן, כשתשוב מלאה טוב אל שורש מחצבה העליון, העשיר מכל השפעה נאצלת, המתפלגת לפלגות מיוחדות. כי היא בת נדיב, בתו של אברהם אבינו שנקרא נדיב, שבכל שמה, מקור הברכה כולה.</p>
						</div><!-- .entry-content -->


					
					<h1 class="entry-title">רסא</h1>
					
					<div class="entry-content">
					<p>רסא. לא תמיד אפשר לדבר בעצם הענינים המהותיים, על כן ממלאים את הריקניות של המחשבה במה שמדברים על דבר המקרים החיצוניים של הענינים. ומכל מקום גם שיחות כאלה הן מביאות תועלת, וסוף כל סוף מביאות הן את האדם לידי כניסה בעצמיותם של הענינים. ביחוד ראוי לדבר תמיד על דבר הערכים של הענינים הנעלמים, כדמות חכמת המספר, והשכל משוטט על ידי זה למעלה. </p>
						</div><!-- .entry-content -->	
						

				
					<h1 class="entry-title">רסב</h1>
					
					<div class="entry-content">
					<p>רסב. צריך להסביר עילוי הלימוד של רזי תורה, עם הדרישה לכבד את ההכרות הפנימיות של האדם, שהוא יסודו של עולם. וכל הנפילה שהעולם המתעלה בתרבותו החיצונה נופל הוא בערכו הפנימי, באה היא ממדה זו, שכל מה שהערך החיצון של התרבות הוא מתקדם, העין תופסת יותר את ההכרה החיצונה, ומוסיפה לזלזל את ההכרה הפנימית, ומתוך כך ערכו האמיתי של האדם פוחת ויורד. וגאולת העולם תלויה היא ברוממותן של ההכרות הפנימיות, שהן באות ומאירות על ידי העסק הכביר במעמקיהן, שהוא עצמו העסק הנלבב ברזי תורה, בקדושה ובטהרה, בענוה ואומץ רוח.</p>
						</div><!-- .entry-content -->


					
					<h1 class="entry-title">רסג</h1>
					
					<div class="entry-content">
					<p>רסג. הטהרה הגופנית בכל פרטיה המעשיים וכל דקדוקיה, עד טבילת הגוף, היא דרושה מאד לתמם את כח המדמה על מכונו, ולהתאימו עם ההרגשים והדיעות המוסריות והשכליות, המוטבעות בעצמיות התכונה הפנימית של כנסת ישראל, בערכה הרוחני העליון. והמעולים שבמכירים הפנימיים, התביעה הזאת הולכת ומתפתחת בהם, עד שלא ימצאו מרגוע לרוחם, כי אם כשימלאוה בכל הצדדים היותר מרוחבים. </p>
						</div><!-- .entry-content -->


					
					<h1 class="entry-title">רסד</h1>
					
					<div class="entry-content">
					<p>רסד. המעשים מתהפכים לדמיונות בכח עיקול רוחני, והדמיונות להרגשות, וההרגשות למושכלות, והמושכלות לאופי רוחני קבוע, הפועל על כל התוכן המהותי. ומזה יש להבין כמה גדולה היא האחריות של המעשים. אמנם לא אצל הכל הקשר עומד בחזקה, וכח העיכול הרוחני איננו שוה אצל כל איש ואצל כל עם. בטפוסה המיוחד של היהדות, מונח גם כן זה האופי, שהקשר בין החוליות הללו של המעשים, הדמיונות, הרגשות, המושכלות, והאופי הכללי, הוא חזק מאד, וכח העיכול הרוחני נשגב הוא, על כן אין קץ לחובת שמירת המעשה בישראל.</p>
						</div><!-- .entry-content -->


					
					<h1 class="entry-title">רסה</h1>
					
					<div class="entry-content">
					<p>רסה. ההדרכה הרגילה של תום ויושר, בשמירת המדות הטובות וכל דת ודין, זהו ענין תהלוכות עולם התיקון. וכל ההתפרצות מזה, בין שהוא בא מצד קלות דעת והפקרות, בין מצד עליית דעת והתעוררות רוח עליון, זהו מענין עולם התהו. אלא שיש הפרש גדול בהפרטים של עולם התוהו עצמו, ובנטיותיו לשמאל או לימין.</p>
						</div><!-- .entry-content -->


					
					<h1 class="entry-title">רסו</h1>
					
					<div class="entry-content">
					<p>רסו. רוב בני אדם חיים הם את חייהם הרוחניים, וממילא גם חלק גדול מהמעשיים, על פי השפעת הדמיון. והעבודה התרבותית צריכה לעשות לה למטרה, להכניס בתוך אותו הדמיון כמה שאפשר ניצוצות שכליים ומוסריים. רק המעולים והגבורים ברוח הם מתרוממים לחיות חיים שכליים, וגם הם קשורים הם בטבעם בהרבה שלשלאות במאסר הדמיון, וצריכים הם להתחשב עמו הרבה.</p>
						</div><!-- .entry-content -->


					
					<h1 class="entry-title">רסז</h1>
					
					<div class="entry-content">
					<p>רסז. החסרון היותר גדול שיש בתכונתה של יראת שמים שאינה מחוברת יפה באורה של תורה, הוא מה שבמקום יראת חטא, היא מתחלפת על יראת המחשבה. וכיון שהאדם מתחיל להיות מתירא לחשוב, הרי הוא הולך וטובע בבוץ הבערות, הנוטלת את אור נשמתו, מכשלת את כחו ומעיבה את רוחו.</p>
						</div><!-- .entry-content -->
						

				
					<h1 class="entry-title">רסח</h1>
					
					<div class="entry-content">
					<p>רסח. לא על המחשבה לבדה יחיה האדם, כי אם על המהות הנשמתית שלו, שאותה צריך לשמור מכל משמר. והיא, מתת אלהים היא, ונשמרת היא בשמירה אלהית דוקא, שמור מצותי וחיה. </p>
						</div><!-- .entry-content -->


					
					<h1 class="entry-title">רסט</h1>
					
					<div class="entry-content">
					<p>רסט. צריך לעסוק תמיד על דבר הכלל של יראת שמים, להבין את תוכן ענינה, ולקנות אותה בטהרתה בתור הסגולה היותר יקרה של החיים, ואחר כך להסתכל בפרט באותה היראה המיוחדת לישראל, מה היא, ומה המה גדריה העצמיים. </p>
						</div><!-- .entry-content -->


					
					<h1 class="entry-title">ער</h1>
					
					<div class="entry-content">
					<p>ער. בדבר המוסר, צריך לברר את המוסר המופשט, המוחלט, הכללי, וצריך לברר גם כן את המוסר השייך ליראת שמים, ולהתבונן את היחוסים שיש בין אלה הגדרים המיוחדים, במה הם נבדלים זה מזה, ובמה יתאחדו.</p>
						</div><!-- .entry-content -->


					
					<h1 class="entry-title">רעא</h1>
					
					<div class="entry-content">
					<p>רעא. אי אפשר לאדם לחיות לא בשכל לבדו ולא ברגש לבדו. תמיד צריך שיהיה ממזג את השכל עם הרגש בחוברת. כשירצה להתפרץ למעלה ממדרגתו, יאבד את הכשרון של הרגש, ויהיה מלא פגמים וחסרונות, אף על פי שיהיה בעל שכל גדול. ואין צריך לומר שאם ישתקע ברגש לבדו, יפול בתהומות של סכלות, המביאים לידי כל חולשה וכל חטאת. רק תכונת המשקל השוה, המאזן את השכל עם הרגש, תביאהו לידי הצלה גמורה. מובן שעם צריך להחיות תמיד את התכונה המעשית, והחוש החברותי הישר.</p>
						</div><!-- .entry-content -->


					
					<h1 class="entry-title">רעב</h1>
					
					<div class="entry-content">
					<p>רעב. ההתגלות של המחשבה הבהירה הרוחנית, היא כרגע מתנוצצת, ומיד היא נעלמת בתוך תכנית של לימודים והסברות, שאין להם כלל אותו כח של גבורה של מעלה שיש בנקודת ההתגלות ברוב עזה ברגע היולדה, וחכימי לבא אינון חמאן למלה בשעתא דאתגלי ההיא מלה, עד לא תיעול בגו לבושא, חמאן בה פקיחו דעינא, ואף על גב דמיד איסתים, לא אתאביד מעינייהו. והרגיש בפליאה של תוכן זה בהקדמת ספר אשל אברהם.</p>
						</div><!-- .entry-content -->


					
					<h1 class="entry-title">רעג</h1>
					
					<div class="entry-content">
					<p>רעג. טועים הם המבקשים גדרים להיהדות מצד נשמתה ותכנה הרוחני, אף על פי שאפשר להגדירה מצד תוכן הגלוי והמוחש שלה, מפני שבנשמתה היא כוללת את כל, וכל הנטיות הרוחניות, הגלויות והנסתרות, צפונות הן בה בהכללה עליונה, כמו שכלול הכל האלהות המוחלטת. וכל הגדרה לגבה היא קיצוץ בנטיעותיה, ודוגמא להקמת פסל ומסכה לשם הצביון האלהי.</p>
						</div><!-- .entry-content -->
						

				
					<h1 class="entry-title">רעד</h1>
					
					<div class="entry-content">
					<p>רעד. הרטט והיראה הם דברים תכוניים לנפש האדם, בכל אופן שתהיה נפגשת עם חזיון נשגב, ואין שום תועלת במלחמה נגדם. אמנם, אם על ידי חלישות המחשבה, והירוס הכחות הגופניים והנפשיים, נתגברו יותר מדאי, אז מתגלים בצדק כחות ניגודיים לצמצמם, כדי שלא יוכלו להזיק למשטר הנשמתי של האדם, ולשלטונו על עצמו ועל חוגו החברותי, באיזה צד שהשליטה מגעת לו בצדק.</p>
						</div><!-- .entry-content -->


					
					<h1 class="entry-title">רעה</h1>
					
					<div class="entry-content">
					<p>רעה. כל הענינים המופתיים, השייכים לדרכי האמונה על פי השכל ההגיוני, אפילו כשהכח המופתי שבהם מתבטל, מכל מקום יש להם ערך מצד כח המדמה, שהוא גם כן צריך להיות הגון ושלם, וארחות החיים צריכים להשתוות אליו בשלמותו. ביחוד צריכים להתחשב עם הכח הזה בענינים האלהיים, שכל מיני דבקות בהם היא מאשרת את היחיד ואת הרבים, אושר זמני ונצחי. וכשם שהשכל צריך שיהיה מואר בהארה אלהית, כן צריך שיהיה גם כן כח הדמיון מואר בהארה זו לפי ערכו.</p>
						</div><!-- .entry-content -->


					
					<h1 class="entry-title">רעו</h1>
					
					<div class="entry-content">
					<p>רעו. להפרחת הרעיון והפריית הספרות צריך שיהיה מוסכם, שכל פרח ציורי ושכלי הוא פרי הנשמה, וכשמגלים אותו, מתבסם העולם יותר, כשהשאיפה הנשמתית בכללה היא נוטה לטובה. ולכן צריך תמיד הכח השכלי והציורי להיות עסוק בעבודתו, בין על ידי העמקה בציורי עצמו, בין על ידי התעוררות מחזיונות רוחניים של ספרים אחרים, חדשים גם ישנים, שמתוכם המחשבה מתעוררת, והיא אורגת את חזיונותיה, וכולם עולים הם על שולחן הספרות להעשירה.</p>
						</div><!-- .entry-content -->


					
					<h1 class="entry-title">רעז</h1>
					
					<div class="entry-content">
					<p>רעז. אף על פי שהתורה והמצוות מזככות הן את המדות, מכל מקום אי אפשר לסמוך על זה לבד, והכרח לעסוק בזיקוק המדות ובתיקון המוסר ביחוד.</p>
						</div><!-- .entry-content -->


					
					<h1 class="entry-title">רעח</h1>
					
					<div class="entry-content">
					<p>רעח. לעולם אין רשות לתיבה האמורה או הנכתבת, להיות סותמת בפני השכל הישר. וזה כלל גדול בתורה, בין בדיעות היותר נשגבות, בין בפרטים היותר קלים.</p>
						</div><!-- .entry-content -->


					
					<h1 class="entry-title">רעט</h1>
					
					<div class="entry-content">
					<p>רעט. קטרוג הלבנה מתפרש יפה ברזי הנפש. השכל, המאור הגדול, והרגש, הקטן, שניהם עומדים במשקל אחד, אבל שונים הם דרכיהם, ולפעמים רבות מאד הסתירות שביניהם. אם ערכם היה מכל צד שקול, היתה הסתירה בחיים הרוחניים, וממילא גם הגשמיים, גדולה. אי אפשר לשני מלכים שישתמשו בכתר אחד. הרגש הקובל, אפשר לשכל להרחיב את עצמו עד כדי קבלת כל ההפכים. מה שאין כן ברגש. עצה אחת יש על זה, לכי ומעטי את עצמך, הוי ראש לשועלים, בחיי המעשה, החברה והנימוס, מלכי בכיפה, אבל למעלה, במקום העיונים העליונים, שם המאור הגדול מושל. אבל הקובלנא גדולה היא מאד, יש באמת מהלכים לרגש בעליונים ועליוני עליונים, גם בעמקי השכל עצמו וטוהר משפטיו. הכח השכלי שברגש מוצא הוא בעושר ההתפרטות, מיעט את הלבנה לפיכך הרבה את צבאותיה. אבל בכל זאת לקוי הוא העולם מפני ירידתו של הרגש ממרומי שמיו. השכל ושורש עליוניותו, מתעכב גם כן ממהלכו, ונעכר מזכותו, על ידי הנמכתו של הרגש והגבלתו, ואי התחברותו התדירית באור השכל. מביאים כפרה על האור האלהי המונמך על ידי מיעוט הירח, משתדלים לדרוש מילוי פגימתה של הלבנה, העמדתה במשקל המאור הגדול, החיים המורגשים והשכליים ממוזגים ומשוקלים עין בעין. מה טוב ומה נעים יהיה אז העולם, מה נחמדים, כבירים, עליזים וקדושים החיים. יהי רצון מלפניך, ד' אלהי ואלהי אבותי למלאת פגימת הלבנה ולא יהיה בה שום מיעוט, ויהיה אור הלבנה כאור החמה, וכאור שבעת ימי בראשית, כמו שהיתה קודם מיעוטה, שנאמר את שני המאורות הגדולים. וכמו החיים הפרטיים, כמו כן החברותיים, יקבלו את צורתם החדשה, השלמה והבהירה. החפץ היותר כמוס במרומי הסתר השכלי, והגלוי במעמקי לבב, בסידור האומה וחסנה, יחדיו יעמדו שלובים זה בזה, ויתקיים בנו מקרא שכתוב, ובקשו את ד' אלהיהם ואת דוד מלכם, אמן.</p>
						</div><!-- .entry-content -->
						

				
					<h1 class="entry-title">רפ</h1>
					
					<div class="entry-content">
					<p>רפ. כנסת ישראל נקראת קיר בדרך רז, כלומר המעמד המוחש שהרעיונות פונים אליו, בשביל כל הענינים של היהדות והאמונה. ובהיקף הכללי של העולם היא ההכרה האלהית הבאה מתוך ההסתכלות של העולם והמציאות המוחשית, והגילוי הרוחני הקרוב, הפועל על החיים והמוסר.</p>
						</div><!-- .entry-content -->


					
					<h1 class="entry-title">רפא</h1>
					
					<div class="entry-content">
					<p>רפא. האישיות, בכל התפשטות הכח שלה, היא תובעת את דקיונה מהמוסר ומהדת, בזמן שהם באים לעצור את הטוב והצדק שיש בה. אבל לעולם אין המוסר ולא הדת מכוונים כי אם לעצור את הרע והפראות שבאישיות. ומאד צריך האדם לזיכוך מדותיו והארת דעותיו, עד כדי להבין ולחוש את אותו הצד הפראי והרשעי שבו, שהוא צריך להיות נעצר על ידי הדת והמוסר, ולדעת גם כן את הצד של האור והטוב שבו, שהוא עומד למעלה מהתפקיד של הדת והמוסר במובנם המצוי. התרבות מגלה היא צדדים רבים של טוב ושל אור בנפש האדם, במקום שהיה נחשב לרשע ופראות. וכשהיא מוצאה בנקודות הללו מעצורים מצד הדת והמוסר, היא נלחמת בהם ומנצחתם. אבל אחרית המלחמה היא הגילוי שמגלים הדת והמוסר בעצמם את אורם, עד שנמצא החופש האישי הזה ותביעותיו הטבעיות הטובות, הוא מוכר לאחד מככרי הדת והמוסר עצמם, וממילא מתאשר עוד ביותר הכח של הדת והמוסר לשלוט על הצד הפראי שבאדם, ולהיות מכובד ואהוב מצד העליון והטוב שבו.</p>
						</div><!-- .entry-content -->


					
					<h1 class="entry-title">רפב</h1>
					
					<div class="entry-content">
					<p>רפב. שתי שיטות הן לערכה של התפילה, השיטה המיסטית, והשיטה הרציונלית. הראשונה מבארת את קשר העולם עם האדם ועם תנועותיו כולן, ומראה בעליל, שהבעת הרצון הנפשי של האדם, בהתדבקו באלהים, הרי היא פועלת ויוצרת, מתוך המעמד הרוחני, עלילות רבות ערך בההויה בכללה, וממילא באה הפעולה לטובה בהנוגע לחלקו של האדם ומבוקשיו. השיטה הרציונלית אינה מכרת את הסתרים הנפלאים הללו, והיא מכנסת את התפילה כולה לתוך המערכה המוסרית, הפסיכית, הפיוטית. האדם יתרומם על ידי ציורי תפילתו, נפשו תזדכך, מדותיו יתעלו. התוכן המוסרי הוא בודאי אחוז עם הגורל של האדם. בההטבה המוסרית, יוטב הגורל. ההויה כולה שואפת לקדמה, לטוב, הרשעה היא נפלטת מהמציאות, ובזה הננו מכירים את סיבת הפגעים כולם מהרשעה. ההטבה הנפשית שעל ידי חיקוי השירי של התפילה, היא התכלית. אין לקשר את התפילה בפרטיות של הפעולה המבוקשת, על פי השיטה המדוברת, אלא מצטרפת היא מתוך הכלל. היא מכרת שהאדם שלא יתפלל, יצטברו בתוכו הרבה תכונות קשות, מחוסרות תיקון ועידון, ומצבו המוסרי יסבול מזה הרבה. ולהיפוך, על ידי התפילה יתעלה האדם, ויהיה יותר מואר ברוחניותו, וממילא יהיו חפציו יותר ממולאים. בכלל, יקרה היא האידיאליות של התפילה, הבעת הנשמה, יותר מעצם התכלית הפרטי של המבוקש שבתפילה. מובן שלשיטה זו צריך המצב האידיאלי להיות יותר מזוכך, כדי שתהיה התפילה מוכרת לדבר של חובה גדולת ערך. אמנם השיטה השניה היא ממולאה מאידיאליות פנימית, המוזרת מההויה כולה בתוכה, אבל היא מספקת להמשיך לבבות אל קביעותה.</p>
						</div><!-- .entry-content -->


					
					<h1 class="entry-title">רפג</h1>
					
					<div class="entry-content">
					<p>רפג. מה אני מרגיש כשאני נתבע לעיין ברוחניות, מחלת לב ומועקה. למה הוא הדבר הזה, מפני שהתביעה הרוחנית מתגברת בקרבי, ונפשי מרגשת אז ביותר את עניותה המוסרית, והרוחנית בכלל. אמנם, הרפיון הנפשי הנולד מהופעה זו, הוא חסרון מוחלט, זוהי חלודה נשמתית, נגד זה צריך להלחם באמץ לב. ההסתכלות הרוחנית צריכה להיות עשירה, תדירה ורחבה, תקיפה והולכת ביושר. החולשה והכאב הפנימי שהתבערה של יראת שמים מחוללת בקרב הנפש, היא מצד עצמה חסרון ומחלה, וצריכים לקנות מושגים ברורים במקצוע של קודש זה, עד שהסילוד הבלתי תרבותי יהיה הולך ופוחת, ובמקומה תבוא עצמה והרחבת הדעת.</p>
						</div><!-- .entry-content -->


					
					<h1 class="entry-title">רפד</h1>
					
					<div class="entry-content">
					<p>רפד. הרגש כלול הוא בשכל, והוא המדרגה התחתונה שבו. כשהוא יוצא לפעול פעולות מעשיות, אז קובע לו את תחומו הרגשי בפני עצמו. בחיים העולמיים כולם, הוא התוכן הסודי של אות הא האחרונה של שם, שהיא נעשית שם אדני בפני עצמו. </p>
						</div><!-- .entry-content -->


					
					<h1 class="entry-title">רפה</h1>
					
					<div class="entry-content">
					<p>רפה. התפילה, וחלק גדול ממעשה המוסר והתורה, בנויים הם על יסוד תקנת הרגש של האדם, והם צריכים לשמור גבולם. כשבאים אל הרגש בענינים ותכנים שכליים, אין מצליחים. אמנם עצמותה של התביעה שיהיה הרגש גם כן מושכל, יש לה מקום, מפני שבאמת איננו גם חטיבה בפני עצמה, אלא אחד מצדדי השכל, שהוא מתגלה במדרגתו התחתונה.</p>
						</div><!-- .entry-content -->
						

				
					<h1 class="entry-title">רפו</h1>
					
					<div class="entry-content">
					<p>רפו. כל המתעורר בעולם מדור דורים עד אחרית, הכל הוא חלקי שאיפות וחלקי הכרות, שהולכות ומצטרפות ליצירה שלמה. עד שלא באה הצורה המשלימה, המכנסת את הכל אל שלמותה, יש בהם טוב ורע, אמת ושקר, טומאה וטהרה, קודש וחול. אבל כשיופיע האור של ההתאחדות הכוללת, שיהיה מבורר כל אלה השאיפות וחלקי ההכרות למה הן באות, אז הכל יוכר לטוב, לאמת, לטהרה, ולקודש. עולם שכולו שבת, שכולו טוב.</p>
						</div><!-- .entry-content -->


					
					<h1 class="entry-title">רפז</h1>
					
					<div class="entry-content">
					<p>רפז. שינוי האויר מקור לחום ומחום לקור ברוחניות, מזיק הוא לבריאות הנשמה, כמו שצינים פחים מזיקים לגוף, ושומר נפשו ירחק מדרך עקש זה. הנשמה הישראלית צריכה לחיות באויר רוחני ישראלי, והכרח הוא להשביעה תמיד מהטוב הגנוז באוצר החיים של ישראל, ואם תרעה בשדה אחר, תתחלש ותחלה, כי אם בהיות לה כל האמצעיים הדרושים לשמירה מכל מחלה המתרגשת מהשינויים של האקלימים הרוחניים.</p>
						</div><!-- .entry-content -->


					
					<h1 class="entry-title">רפח</h1>
					
					<div class="entry-content">
					<p>רפח. התשובה קדמה לעולם. המוסר מקיף את הכל. הערך העליון המוחלט מתפלש הוא בכל ענפי ענפים. המעשה המסתעף, שאינו מכוון לשרשו, חוזר למקורו בעלוי הרצון. </p>
						</div><!-- .entry-content -->


					
					<h1 class="entry-title">רפט</h1>
					
					<div class="entry-content">
					<p>רפט. הטבע אינו יודע ממוסר וצדק, כי אם שואף לחפצו, לבנות ולהרוס, לנבל ולהצמיח. וכן הטבע הפרטי של האדם, איננו יודע כי אם את חפצו המיוחד. אבל הקדושה, היא מתפשטת, מתגברת, על ידי ההשפעות של המעשים הטובים והלימודים, התעוררות ההרגשות הקדושות על ידי תפילה ועבודת קודש, עד שמאירה את מאור המוסר גם בטבע האדם. הארה זו נעשית היא גם כן בדוגמתה בהויה כולה, והאור הנעים, הטוב, של הקודש, של המוסר העולמי, הולך וחודר בכל ההויה, עד שהיא מתאימה עם טבעה לתכונת המוסר והצדק העליון, שבהופעת הקודש העליונה הכוללת.</p>
						</div><!-- .entry-content -->


					
					<h1 class="entry-title">רצ</h1>
					
					<div class="entry-content">
					<p>רצ. שפעת החיים היציריים, ממקור החיים, הולכת ושופעת היא ליצירה העליונה, יצירת השכל, הטוב והשירה. משתפלת היא דרגה אחר דרגה, עד שיוצרת את החמריות, נעשית טבעית, קשה, חשוכה, קשורה לחק עפר, אבן וברזל. בדרגותיה אשר ירדה, זוכרת היא שפעה זו את אורה הראשון, משתוקקת היא לשוב לימי חסנה וזיוה, פונה היא מטביעתה הירידית, ומפסקת מצעוד עוד צעדים בשפל. פונה היא לעלות, להיות מוארת מאור של מעלה, מהאור של מקור הוייתה. את השתלשלותה אבדה, כיון שפנתה למעלה, אין זה מהלך הזרם ההולך ויורד, אבל נתעשרה בעושר רוחני פנימי, מתחברת היא עם המאור העליון, השפעה של הויית הישות, הרוחני האצילי, השכלי והמוסרי, הקדוש והמצוחצח. מהחיבור הנעלה, מתחדשים אורות ונגוהות רבות, יצירות נפלאות, שבהן מתגלה הכבדות הארצית עם השאיפה השמימית המנצחתה. נשמת האדם בכל חגויה השונים, היא פרח רז עולם זה.</p>
						</div><!-- .entry-content -->


					
					<h1 class="entry-title">רצא</h1>
					
					<div class="entry-content">
					<p>רצא. עז החכמה העליונה, במרום גבורתה, לא תצא לפעול חוץ מחוגה, די לה עצמיותה הנשגבה. אבל אור החסד זורם עליה, לרכך את קרחה הנורא, שיעשה נהר פלגים, מים קרים נוזלים, להופיע ממנו המון בריות לאין תכלית, והולכת הצטיירות החכמה ומתגלמת בכל יצור וכל מפעל. </p>
						</div><!-- .entry-content -->
						

				
					<h1 class="entry-title">רצב</h1>
					
					<div class="entry-content">
					<p>רצב. כיצד הנשמה נבנית, למדים הרבה, מעיינים, חוזרים ומשננים את הידיעות, מתרגלים בההרגשות על ידי החזרה והשינון, ואחר כך צומחות מזה הסתעפיות רוחניות, הקובעות אופי מיוחד. </p>
						</div><!-- .entry-content -->


					
					<h1 class="entry-title">רצג</h1>
					
					<div class="entry-content">
					<p>רצג. עולה הוא הצומח בכחו הצמחני, מתגדל הארז והברוש בזרמי כחותיו. חיים תקיפים חיה הטבעיות בקרבה, לא תדע מטרה מכוונת, אצילית ברוחה, לא תכף עצמה מפני כל עילוי. זהו סוד חסנה ופראותה גם יחד. במרומי היצירה חיה נשמת האדם, המכוונת ומסתכלת, הכופה את עצמה ועצמה נגד עליית הקודש. הוא ישגא בחילו, בכחו המופלא, להיות גבור מעצמו יותר מכחותיו החיים בקרבו, מהעולם שאין בו מחשבה ומטרה מוסרית. אצילות הקודש את הכל ינצח, כל שתה תחת רגליו.</p>
						</div><!-- .entry-content -->


					
					<h1 class="entry-title">רצד</h1>
					
					<div class="entry-content">
					<p>רצד. ההבנה, כשהיא מתעלה, היא מחוללת את הזכרון. ההתעלות הרוחנית מנצחת היא את הזמן, וממילא אין השכחה, שכל כחה היא פעולת הזמן, שולטת. ההנחה האפלטונית שכל הלימודים הנם רק עניני הזכרה, היא באמת קרובה לאורחא דמהימנותא. וכל מי שיודע שם של מ"ב, ומשמרו בטהרה, תלמודו מתקיים בידו. ועל ידי עילוי רוחני זה תכונת השליטה מתגלה בנפש, ואימתו מוטלת על הבריות.</p>
						</div><!-- .entry-content -->


					
					<h1 class="entry-title">רצה</h1>
					
					<div class="entry-content">
					<p>רצה. נשמתי רחבה, גדולה ואדירה. אני מרגיש תפארתי והדר רוחי בקרבי, מלא אנכי עז וחופש. הפחדנות המתעטפת בלבוש של יראת שמים, לא תוכל להוליך אותי שולל. צופה אני את פני האמת, הוד הקודש מתנוצץ לי. בלא מעצור אני צריך לחשוב, בלא מעצור להציק על הגיליון את כל הגות לבבי. איני מקפיד איך יעלו הדברים, בדרך נסתר או נגלה, הכל אחד, סוף כל סוף האור יתנוצץ.</p>
						</div><!-- .entry-content -->


					
					<h1 class="entry-title">רצו</h1>
					
					<div class="entry-content">
					<p>רצו. מה שיש בתכונת ישראל לחולל וליצור, זהו תורה שבעל פה. ביחוד היא תורה שלמה, לפי אותה המדה שהיא סופגת מרוח של תורה שבכתב. היא מקבלת את אורה ממקור התורה, מפני שהתורה יצרה והטביעה את חותמה על נשמתן של ישראל. בלא השפעת התורה אין כח יצירה לישראל. כח היצירה הכללית הנמצא בהויה בכל שדרותיה, אבל בה הוא שרוי, איננו כח מקורי, רק מואר הוא וחי ממקור היצירה האצילית שלפני היצירה. בתור חטיבה מוגבלת, מקבל הוא הארה ממקורו, ולית ליה מגרמיה כלום, אור הלבנה המשתלם בהארתו, לפי הערך של ניצוצי החמה שזורחים בקרבו.</p>
						</div><!-- .entry-content -->


					
					<h1 class="entry-title">רצז</h1>
					
					<div class="entry-content">
					<p>רצז. נשמות דתוהו גבוהות הן מנשמות דתיקון. האידיאליסטים הגדולים רוצים בסדר יפה וטוב, מוצק ואדיר, כזה, שאין בעולם לו דוגמא ויסוד, על כן הם מהרסים את הבנוי לפי מדת העולם. והמעולים יודעים לבנות גם כן את העולם הנהרס, אבל הגרועים, שהנטיה האידיאלית היותר עליונה נגעה בהם רק נגיעה כל דהיא, הם רק מחבלים ומהרסים, והם הם המושרשים בעולם התוהו בערכו הנשפל.</p>
						</div><!-- .entry-content -->
						

				
					<h1 class="entry-title">רצח</h1>
					
					<div class="entry-content">
					<p>רצח. בעולם פועלים ההתפתחות האיטית והדילוגים הפתאומיים. ישנם בעלי נשמות כאלה, שהצד של הדליגה מתגבר בהם על צד ההתפתחות ההדרגית, וזהו האופי הישראלי. הם מושפעים מרעיון התשובה הרבה, ושואפים לדברים רמי ערך, שאין הסביבה ותנאי החיים מסכימים על זה. ומכל מקום חפצם העז הוא הכח הגלגלי, הנושא עליו את כל הרכוש היותר טוב שבחיים.</p>
						</div><!-- .entry-content -->


					
					<h1 class="entry-title">רצט</h1>
					
					<div class="entry-content">
					<p>רצט. כשהאדם רוצה שכל חושיו וכחותיו הפנימיים יתקדשו בבת אחת, לפי אותה העליה הרוחנית שבהכרתו כשהיא מתעלה, וכן שכל הפגמים המעשיים יתישרו מיד וישתלמו בתיקון מוחלט, לא ימצא לנפשו שוב מעמד, ולא יוכל לחזק את רצונו לצעוד על דרך השלמות האמיתית. אלא העיקר שהכל בו, היא עליית ההכרה, הגברת אור התורה, והתשובה המעשית תהיה סמוכה לה, בתחילה בדברים שלהבא, ואחר כך בעבר הנוח לתקן, ואחר כך יתרחב החוג גם בדברים שהתיקון כבד. וכה ילך הלוך ועלה, עד אשר יזכה לתקן את הכל. אבל אל יזוז משום דבר מצעידתו הרוחנית, על פי אותה המדרגה הפנימית שנשמתו בקרבו תובעת אותו.</p>
						</div><!-- .entry-content -->
						

					
					<h1 class="entry-title">ש</h1>
					
					<div class="entry-content">
					<p>ש. כשהצדיקים עושים תשובה, מאירים הם את אור הקדושה בכל דרכי הפגמים שהם מוצאים בנפשם. והעצות שהם מחדשים לעצמם, לעלות מתוך הנפילה והיאוש שבלבבם, לתוך האור הבהיר של הקדושה והיושר העליון, הן עצמן נעשות אורות גדולים להאיר לעולם. וכל אדם המרגיש בעצמו עומק נחם התשובה, והתמרמרות המחשבה לתיקון פגמיו, בין אותן שכבר התיקון עולה בידו, בין אותן שאין התיקון עולה עדיין בידו, והוא מצפה עליהם לרחמים, יכלול את עצמו בזה בכלל הצדיקים, שממחשבות התשובה שלהם, העולם כולו מתחדש באור חדש.</p>
						</div><!-- .entry-content -->


					
					<h1 class="entry-title">שא</h1>
					
					<div class="entry-content">
					<p>שא. העוסק בתורה לשמה, בקדושת המחשבה, ובחופש הרעיון, הפרטים יונקים אצלו מהכללים, ואף על פי שהוא עסוק בדיוקם היחידי של הפרטים, אין הקטנות שלהם עושה חציצה בתכונתו הרוחנית.</p>
						</div><!-- .entry-content -->

						
				
					<h1 class="entry-title">שב</h1>
					
					<div class="entry-content">
					<p>שב. ההופעה היצירית הולכת היא במסלולה, החיים משתלשלים במדרגותיהם, הרצון שבהויה הולך ומתגלה גילוי אחר גילוי, התוכן של הטוב הולך ומתרבה, וההארה האלהית דוחפתו להתפתח. הירידה של המצאת חיים רצוניים, דרגא אחר דרגא, מביאה עד שחוג חיים רצוניים, שהם מלאים הירוס חמרי ורוחני, מתגלה. ההופעה האלהית מסתלקת, תיכף כשהזוהמא הרגזנית לצד הירוס מתראה, והטבע נדחף הוא מכחותיו בסערה. המציאות המעשית נעשית גלמודה מבעלה היוצר, באמצע הופעת אור החיים, והריחוק פועל לחולל תכונה של הויה שפלה, מכוערת ומקולקלת. הארה מעשית שוללת, מחוללת את העלמת ההופעה שהיתה כבר מוכנת, מתגלה בחוג המציאות הפועלת העליונה, ומה שהיה מוכן להופיע בתוכן של טוב, מופיע בתור אור של טוב בכלי, שגנוז בעצם עמקו סיג חזק מאד, אשר מירוק איום מעלהו אל מקור אורו. עשרה הרוגי מלכות חלקם בחיים.</p>
						</div><!-- .entry-content -->


					
					<h1 class="entry-title">שג</h1>
					
					<div class="entry-content">
					<p>שג. ישראל בין העמים דומה הוא להאדם בין כל הבריות. לבריות רבות יש יתרונות שאינם באדם, אבל הצירוף הכללי של הסגולות, ועליית הרוחניות על ידם, להשכיל בשכל את השימוש של הכחות הכלולים בו בכח ובפועל, זה עושה את האדם לחטיבה עליונה בעולם. כן ישנם עמים רבים, שלהם כשרון מיוחד יותר גדול מהכשרון ההוא בישראל, אבל ישראל בתור התמצית של האנושיות כולה, מקבצים בקרבם את סגולת כל העמים כולם, והן מתאחדות בתוכם בצורה אידיאלית, קדושה, באחדות נשאה. מי כעמך ישראל גוי אחד בארץ.</p>
						</div><!-- .entry-content -->


					
					<h1 class="entry-title">שד</h1>
					
					<div class="entry-content">
					<p>שד. המחשבות הזרות שבתפילה, הן באות מפני הקושיא הכללית שיש על ענין התפילה, שלכאורה אין לה מקום, מפני שאין שייך לומר לגבי הקב"ה שינוי רצון בכלל, ובפרט על ידי פיוס ותפילה, ואינן מסתלקות כי אם על פי אותן התשובות שעל ידן התפילה מתישבת, שכללותן הן שתי אלו הידיעות. האחת, שהתפילה היא בנויה על הרגשת הנפש, ולא על השכל, וכל הגדרים הללו וגזירותיהם, וכל השלילות שלגבי האלהות, הכל בא מצד השכל, ואין התפילה מקושרת עם כל פרטיהם. והשנית, שבאמת כל היחוש שבין האדם לקונו, הוא מצד גזירה ושפע של המצאה אלהית, וההמצאה הזאת גוזרת היא למלאות את כל התפקידים של האדם בההנהגה האלהית בעולם, ואחד מהתפקידים החשובים הוא נתינת מקום לתפילה, שעל כן יש באמת מקום גדול לתפילה, והיא עומדת ברומו של עולם. וכל הסעיפים של כונות התפילה מסתעפים מאלה השרשים, וכפי הרחבתם והעמקתם, הם שוללים את המחשבות הזרות, ועושים את התפילה לתפילה זכה.</p>
						</div><!-- .entry-content -->


					
					<h1 class="entry-title">שה</h1>
					
					<div class="entry-content">
					<p>שה. אין לשער את הצער של חסרון הרצון לטובה ולקדושה, ואין החכמה עולה אלא כפי ברכת הרצון שבה. והעונות הם מעכבים בעד הרצון שלא יתעלה, וצריך לשוב בתשובה כדי לברר את הרצון, כדי שתתעלה החכמה כראוי. ביחוד צריך לשוב מעבירות שבין אדם לחבירו, וראש לכל מהגזל, שהוא מעכב את עילוי הרצון. וצריך להתחזק בזה מאד, ולקוות לתשועת ד', לזכות בשלמות לחדול מעושק ידינו.</p>
						</div><!-- .entry-content -->


					
					<h1 class="entry-title">שו</h1>
					
					<div class="entry-content">
					<p>שו. ישנם צדיקים כאלה, שאינם רשאים לצאת חוץ לדבקות תכונת רגשי לבבם, ואינם צריכים להסתכל חוץ לארבע אמותיהם. וישנם כאלה, שהם שטים על רוחב כל התכונות השונות, והם מסתכלים בשמים ובארץ, ומסוף העולם ועד סופו. ויש לפעמים צדיק גדול, שהוא כולל את שתי הסגולות יחד, ולפעמים איננו מסתכל מחוץ לארבע אמות, ולפעמים עיניו משוטטות בכל, שא נא עיניך וראה צפונה ונגבה קדמה וימה. </p>
						</div><!-- .entry-content -->


					
					<h1 class="entry-title">שז</h1>
					
					<div class="entry-content">
					<p>שז. יש צדיק כזה שצריך דוקא שיהיו לו תלמידים צדיקים גדולים מאד, גאוני עולם וגדולי מעלה, ורק אז יוציא אל הפועל את הכמוס בתוכו. וכל זמן שהמקבלים ממנו הם קטנים, הטוב שלו הוא גנוז בגויה, ואינו ניכר אפילו לעצמו. </p>
						</div><!-- .entry-content -->


				
					<h1 class="entry-title">שח</h1>
					
					<div class="entry-content">
					<p>שח. לפעמים אין הצדיק מאמין בטהרת עצמו וקדושתו, על ידי מה שמוצא בנפשו פגמים וכשלונות. אבל דוקא אז מגיע עתו להתרומם למעלה מכל הפגמים, כי מדתו האמיתית של הצדיק, שנועם ד' תקוע הוא בלבבו, הוא להתעלות למדתו. וכל המעשים הטובים והמדות הטובות, בשורשם העליון, ילכו למישרים על ידי המעלה העליונה שמתגלה על ידי הארת הנשמה הגדולה של הצדיק בעולם. על כן מחוייב הוא להשיב לעצמו את האמונה, שהיא האמונה בניצוץ האלהי החי בקרבו בגילוי פנימי. </p>
						</div><!-- .entry-content -->


					
					<h1 class="entry-title">שט</h1>
					
					<div class="entry-content">
					<p>שט. וחובה גדולה היא על הצדיקים להתעסק תמיד בלימודים ושירות, המעוררים את התענוג העליון, כדי שיהיו תמיד מדושני עונג. ומהעונג שלהם, ימשך שפע עונג על כל העולם כולו, על כל בחינה של כל בריה, כפי מה שהיא יכולה לקבל. ומרוב העונג המתמשך מזיו הנשמה הקדושה של הצדיק העליון, בעל ההשגה הבהירה, ימשך נועם של אהבה לכל ישראל, ואהבה פנימית לכל טוב, וימחקו כל תוי הקטיגוריות מכל הפנים, וממילא תשתתק החוצפא, ולא תוכל להרים ראש לטשטש את העולם. כי כל כחה של הרשעה בא מהמרירות הנמצא בנשמות, מפני היבשות שבהן, ומפני הריחוק שלהם מהעונג העליון של הדבקות הברוכה בקודש העליון, בזוהר הנוצץ מאור אין סוף. ועל ידי גודל היסורים שכל נשמה סובלת, מתגברת הרשעה בקצפה, והיא בועטת ומחרבת, מסיחה את דעתה ולבה אל הכפירה ואל ההפקרות. אבל כשהעדן מתפתח, אז שב רוח חיים, רוח חן ותחנונים, לרחף בלבבות, ואור התשובה הולך ומאיר, וכל העולם כולו מתרפא. אמנם צריך הצדיק הגדול לדעת את מעלתו, וצריך לשמור את קדושתו והודו הפנימי, ולא לפול משום דבר וענין כלל, ואפילו מכל רפיון שלו, ואפילו מכל מה שנראה על פי פשטן של דברים שגדולה היא החציצה, ושאי אפשר לעבור עליה, ולהתרומם בנועם עליון ובזיו קודש. ואפילו כשמתברר לו שאינו ראוי כלל וכלל לשום גודל ולשום פאר, כי אם שהוא ראוי להיות מושפל ובזוי, עלוב וירוד לאין חקר ושיעור, אף על פי כן לא יעזוב את מהותו הפנימית. ואם רוח המושל תעלה עליך, מקומך אל תנח. וסוף סוף ינצח, והכל יתוקן, ואפילו כל הדברים העליונים, שנחשבים לחוצפא נוראה לחפוץ אותם, סוף כל סוף יהיה חלקו עמם בנעימים. אברך את ד' אשר יעצני, אף נחלת שפרה עלי.</p>
						</div><!-- .entry-content -->


					
					<h1 class="entry-title">שי</h1>
					
					<div class="entry-content">
					<p>שי. מה שגדולי ההשגה משתוקקים לעיונים רוחניים, וטועמים בהם את טעם עדנם, ובוחלים לפעמים בלימודים מעשיים, הוא מפני שאין העולם המוחשי, והזמני בכלל, תופס מקום אצלם. כל ערך החיים החמריים, והמשך זמנם, אינו נראה בעיני אנשי הרוח המעולים באותה התמונה הקבועה המארכת, שהיא נראית בעיני אנשי העולם, חלושי הדעת ועניי הרוח. והנצחיות, זוהי הפרובלימה הקבועה של צדיקי עולם, היא מקפת את נשמתם וממלאה את כל הוייתם. אשר לכן, כל רעיון שהוא ראוי להיות עומד בתכונת נצחיותו, בכל חליפות ההתהוות של צורות ההויה הנקלטת בציור האדם, הוא מושך את לבם ומעדן את רוחם. וגם הלימודים שמוגדרים הם בזמנים וחושים, אין האור המענג שלהם נאחז בדעתם של בעלי לב בהיר, כי אם באותה המדה שהנצחיות זולפת בתוכם. וממילא הנם תמיד עורגים ללימודים כאלה, שהצביון הנצחי עומד בהם בגילוי מורגש, והם המחשבות המופשטות וציורי ההוד המוחלטים של הכללים הגבוהים בפאר מעלתם, שהם הם כללי רזי תורה, וסתרי חכמה בנועם ד'.				 </p>
						</div><!-- .entry-content -->


					
					<h1 class="entry-title">שיא</h1>
					
					<div class="entry-content">
					<p>שיא. ישנן תקופות כאלה בחיי האדם ובחיי האומה, שנתגברה היהדות המעשית, בפועל ובתלמוד, במדה גבוהה, והסבה היתה הקדרת האור של הרגש והדעת, שהופנה כל כח החיים הרוחניים שבאומה להככר המעשי. וכאשר נוטל הקיר המחשיך, ואורות מחשביות רחבות החלו להופיע, והחיים הרוחניים שבאומה החלו להתפשט על שטח יותר רחב וארוך, נכהה זה האור, ואינו עלול לחזור לאורו כי אם בהוספה גדולה של אור חדש, שיספיק להאיר על שטח רחב, כאותה המדה שהאיר אור מצומצם ממנו על שטח צר.</p>
						</div><!-- .entry-content -->


					
					<h1 class="entry-title">שיב</h1>
					
					<div class="entry-content">
					<p>שיב. השמחה העליונה מתגברת דוקא על ידי ביטול גמור של מהות עצמו, מפני שהנשמה מתחילה להכיר את כל הטעות שיש במהותיות עצמותית, והחפץ מתגבר לאשתאבא בגופא דמלכא, בשלמות אין סוף של נועם העליון. והיא הענוה הגמורה, והשפלות העמוקה, שהעצמיות היא בה רק שירים, כלומר ענין של חסרון, שנשאר בלתי כלול בשלמות העליונה, משים עצמו כשירים. והרגשה זו היא ההרגשה המיוחדת לישראל, שהם ממעטים את עצמם בכל גדולה הניתנת להם.</p>
						</div><!-- .entry-content -->


					
					<h1 class="entry-title">שיג</h1>
					
					<div class="entry-content">
					<p>שיג. כששואלים מהיכן העצבות באה, צריכים לפתור, מהשפע של המעשים, המדות והדעות הרעות, על הנשמה, שהיא טועמת בחושה החודר את מרירותם, והיא נסלדת, נפחדת ועצובה. וכשאור התשובה מופיע, החפץ הטוב כשהוא מתגבר בתכונתו המקורית, צנור של עונג ושל שמחה נפתח, והנשמה יונקת מנחל עדנים. וכשהכשרון המעשי לוקח לו את התמצית של ההרגשות הנעימות הללו, יוצא לאור המוסר הטהור העליון, המצליח את החיים בהודו.</p>
						</div><!-- .entry-content -->
					

				
					<h1 class="entry-title">שיד</h1>
					
					<div class="entry-content">
					<p>שיד. המחשבות וההרגשות הבאות מכח ההארה האלהית הכללית, אינן מתקבלות בכנסת ישראל לשאת פרי וענף, ולגדל גידולים יפים ומתקיימים, כי אם כשהן באות מורכבות בהרעיונות העצמיים של כנסת ישראל עצמה, של טבע האומה במהותה הפנימית. וההרמוניה הגמורה בין אלה ההשפעות, הם דרגות של היחוד השלם, יחוד קוב"ה ושכינתיה, שעיני כל אליו נשואות.</p>
						</div><!-- .entry-content -->


					
					<h1 class="entry-title">שטו</h1>
					
					<div class="entry-content">
					<p>שטו. מה אני רואה בחזון, אני רואה את המחשבה העליונה, המחשבה הכוללת כל, המחשבה שכל העצמה וכל המילוי של כל בה הוא. רואה אני שכל הפלגים הגדולים ממנה משתפכים, ומהפלגים יוצאים נהרים, מהנהרים נחלים, מהנחלים שטפים, מהשטפים זרמים, והזרמים מתחלקים גם הם לצנורות קטנים, והצנורות מתחלקים להמון אלפי רבבות לאין קץ של קנוקנות, מריקים שפעות רצון, חיים ומחשבה. לפעמים צר מאד המקום לשוט בין הקנוקנות, נאחזת אז הנשמה בשרשיהם של הקנוקנות הדקים, בצנורות. ואם הצנור גם הוא צר, נאחזת היא בזרם, ואם הזרם צר הוא לפניה, הרי היא נאחזת בשטף, ואם השטף הוא צר, הרי היא נאחזת בנחל, ואם צר הנחל, נאחזת היא בנהר, ואם גם הנהר יצר לה, נאחזת היא בפלג אלהים מלא מים, המחובר למחשבה של בלי מצרים, ששם הוא מקום יאורים רחבי ידים. והשפע האחרון, הנוזל מהקנוקנות, נובע בדרך זה מהמקור הראשי של המחשבה העליונה, שלמעלה מזה תלא כל עין לצפות, וד' אמר לשכן בערפל.</p>
						</div><!-- .entry-content -->


					
					<h1 class="entry-title">שטז</h1>
					
					<div class="entry-content">
					<p>שטז. עיקר כבדות ההשגה, הוא על ידי מה שהרצון אל הטוב ואל השלמות נחלש על ידי פגמי המדות והעונות. ובאמת ראוי להתענות, כדי להתיש את כח הרע שבחומר, המונע את הרצון מלעלות במעלותיו, אבל צריך לשקול גם כן את הכח הרוחני והגופני, אם הוא מסכים לזה. בכל אופן אין להתיאש מעליית הרצון, ואפילו כשנשארים כמה פגמים שלא ניתקנו, בין במדות בין במעשים, צריך לצפות לחסד ד' ולתשועה עליונה, כי טוב וישר ד', ויורה חטאים בדרך.</p>
						</div><!-- .entry-content -->


					
					<h1 class="entry-title">שיז</h1>
					
					<div class="entry-content">
					<p>שיז. אמונת ישראל נעוצה היא באין סוף, שהוא למעלה מכל תוכן של אמונה. ומתוך כך נחשבת באמת אמונת ישראל להאידיאל של האמונה, אמונת העתיד, הגבוה באין ערוך מתוכן של אמונה בהווה. הרבה מדריגות במורד יורד הוא הציור הרוחני, עד כדי להקראות בשם אמונת ישראל בעצם, בתור אמונה ממש, ולא בתור האידיאל האמוני. באמונה עצמה חל הפגם של הכפירה, אבל בהאידיאל האמוני אין פגם הכפירה מגיע כלל, שהוא למעלה ממושג הכפירה, כשם שהוא למעלה ממושג האמונה. הכפירה אין לה אידיאל, אל אחר איסתרס ולא עבד פירין. היאוש והתוהו אינם נותנים מאומה. ועל כן אין מקום לאידיאל הפוך מהאידיאל של האמונה, אף על פי שיש ענין של היפוך והקבלה לעומת גוף האמונה. שער החמישים, הוא האידיאל האמוני, שגם אצל משה היה לאידיאל, שלא ניתן לו, איננו במציאות בקליפה. והשפעתו של שער החמישים הזה, של האידיאל של האמונה, נותנת היא חיים עליונים לכל השערים כולם, ומכניעה את קליפת הכפירה, חסרת האידיאל, נגד קדושת האמונה, הקשורה באידיאל נצחי. כי עמך מקור חיים.</p>
						</div><!-- .entry-content -->


					
					<h1 class="entry-title">שיח</h1>
					
					<div class="entry-content">
					<p>שיח. הגדולים חייבים לדלג כדי להכנס למחשבות גדולות. צריך האדם להכיר את כשרונו הפנימי, וידע בעצמו אם נוצר לגדולות. אל יבהל מפני עון של גאוה, במה שיכיר את מדרגת שכלו, וערך נטיית רצונו. אדרבא, מפני ענוה פסולה, המדכאת את הנשמה, ומטשטשת את האור האלהי שבנפש, צריך להזהר הרבה יותר. כשהגדולים מתעלים התעלות שכלית, כל העולם כולו מתעלה עמהם, על פי ההרגש, על פי הטבע המשותף שיש לנפשות בני האדם כולם. אבל במדה גדולה מכל, פועל טבע שיתוף זה בישראל, שיש בהם מצד הנשמה אחדות מוחלטת.</p>
						</div><!-- .entry-content -->


					
					<h1 class="entry-title">שיט</h1>
					
					<div class="entry-content">
					<p>שיט. צריך לחפש עצות נגד מורך הלב. רק מורך הלב הוא המסבב את המכשולות של הדעות הרעות והמדות הרעות, כי יראה רעה נולדת, המטילה חלישות דעה על האדם, ומכנסת בקרבו איזה פחד, המונעו מלהלחם נגד כל הקלקולים שבנפשו, ושבחברת האדם. והחובה הראשית היא חיים של אומץ לבב. אמנם כל מה שתגדל ההופעה המוסרית בתיקון המדות והמעשים, כן יקבע אומץ הלב יותר בלב האדם.</p>
						</div><!-- .entry-content -->	
					

				
					<h1 class="entry-title">שכ</h1>
					
					<div class="entry-content">
					<p>שכ. אדם מישראל שהוא רוצה לזכות לאור חיים באמת, צריך הוא שיסכים להיות שותל עצמו בכנסת ישראל בכל לבו, בכל חושיו וכחותיו הגשמיים והרוחניים. שישים את מגמת חייו לקנות לו, לפי היכולת שבידו, את המדות הישראליות, ואת הידיעות המיוחדות לישראל, שראש לכולם היא התורה, בכל רחבה, בכל סעיפיה, ועמה כל מה שמיוחס לחכמת ישראל. ומתוך עליתה של כנסת ישראל, יבוא לעליה כללית של מקור החיים האנושיים והעולמיים.</p>
						</div><!-- .entry-content -->


					
					<h1 class="entry-title">שכא</h1>
					
					<div class="entry-content">
					<p>שכא. תיקון העולם, שיצא ממקורם של ישראל, הוא האידיאל של התשובה. כל זמן שהאדם קובע לו את תכסיס החיים שלו על פי מדה קבועה, אז לא יוכל לצאת לעולם מידי החסרונות שבשכל, במדות ובמעשה, ואיכה זה ישתלם אופיו של האדם היחידי והפרטי. כל חידושי החיים, וכל השיטות המהפכות את סדרי העולם כדי להטיבו, הנם אך ארחות של תשובה, ותמיד צריכה התשובה להיות עומדת בראש הפסגה של הסולם אשר לההשלמה האנושית. לעולם צריך האדם היחיד, וכן החברה כולה צריכה, להיות מתקנת את עצמה, מרפאה את שבריה הרוחניים והמעשיים, וחלילה לההרגל להיות הכח העקרי בהנהגת החיים הפרטיים והכלליים. נמצינו למדים, כי המרידה והכפירה, האומרת לזנח טוב המנוחל מאבות בשביל איזה חזון לב חדש, זהו רעיון של תשובה, שהוא מכה גלים. וכשממצין את עומק דינו, מוצאים שהצד הטוב שיש בו, הוא הגרעין הכללי של התשובה מכל שפלות ומכל קלקול, התלוי בו. ומתוך כך באים גם כן לשוב מהקלקלה הגדולה שיש בההריסה בעצמה, ואז שבים אל ד' באמת, וגאולה באה לעולם. </p>
						</div><!-- .entry-content -->


					
					<h1 class="entry-title">שכב</h1>
					
					<div class="entry-content">
					<p>שכב. מלכות שמים הוא ארון הברית, אדון כל הארץ. אותה ההופעה שהאידיאל האלהי מופיע, באופן שהוא מספיק לשעבד את השאיפות של הבריות שלא תהיינה מתפרצות מחוץ לגבול המטרה הטובה של הטוב, של התם והיושר, אף על פי שאינו מספיק לעלה כל כך את הנשמות עד שתכונתן העצמית תהיה אך הטוב המוחלט הכללי, מדה זו היא מלכות שמים, והיא מציירת את האלהות בתור אדון, שהשיעבוד מביא לעשות רצונו, גם נגד הרצון של הפרט. אבל הארה זו, חיה היא מהופעתה של מדה יותר עליונה, הבאה מהשלמות המוחלטת של האלהות במילואה. זוהי הופעת הכלל של האורה האלהית במדתה העליונה, שעל ידה אין הצורה הנפשית מקבלת רק את הציור של הכבישה הנפשית נגד התוכן האלהי בהופעת הרצון, כי אם היא מתאמת את הכל רק בחפץ האלהי, המוכר על ידי תוכיותו של רעיון הכבישה, שהוא להמדה הזאת מתאים כמו נרתיק לספר המונח בו, ארון הברית.</p>
						</div><!-- .entry-content -->


					
					<h1 class="entry-title">שכג</h1>
					
					<div class="entry-content">
					<p>שכג. כנסת ישראל היא מגלה בכל חליפות הזמנים אחת מהצורות הרבות שבאורותיה המרובים. והעתיד שלה, הוא ההתפשטות המוחלטת של כל האורות שכל אחת שמשה תקופה מיוחדת, שיאירו בה כולם בבת אחת, ובתפארת הכללית הזאת תאיר על פני תבל. ולא פחות ממה שהיא כוללת בקרבה את הופעותיה שהתגלו על ידה בתקופות שונות, היא כוללת בה גם כן את ההופעות אשר התגלו בעמים שונים על ידי גרמתה, בין בגורם קרוב בין בגורם רחוק, בין בהופעה גלויה בין בהופעה נעלמת. וכל מה שהוא מובדל ממנה ומנוגד לה, איננו כי אם נראה כך, בהיותו מופרד ממקור כללותה, אבל בשוב הכל להופיע בה כאחד, יוכר תוכנה העצמי, שהכל הולם ומתאחה בקרבה. ועתידין כל הנביאים שיאמרו שירה בקול אחד, שנאמר קול צופיך נשאו קול יחדיו ירננו, כי עין בעין יראו בשוב ד' ציון.</p>
						</div><!-- .entry-content -->


					
					<h1 class="entry-title">שכד</h1>
					
					<div class="entry-content">
					<p>שכד. בעולם האלהי אין רצון ותוכן שהוא משונה מרצון ותוכן אחר, אלא הכל פונה להטוב הגמור, השלם בכל. וכל הופעה שאנו מתכוונים לה, אינה חלקית, כי אם כללית. אף על פי שאנו מכוונים להסתכל בהופעות שהן כל אחת גבוהה מחברתה, כל אחת היא כוללת הכל. אבל במדה של החיים שאמור בהם שאינם אלהיים, שם אנו יכולים למצא הופעות חלקיות, וממילא הם רצונות והשכלות שונות ונפרדות אלו מאלו. ומשם יפרד. </p>
						</div><!-- .entry-content -->


					
					<h1 class="entry-title">שכה</h1>
					
					<div class="entry-content">
					<p>שכה. אי אפשר לאדם להפרד מדבקות האלהית, ואי אפשר לכנסת ישראל להפרד מצור ישעה, אור ד' אלהי ישראל. אבל האי אפשריות הזאת, ההולכת ומופיעה בכל הדורות, יש בה הכרח טבעי, שאיננו נותן מקום לבהירות הדעת לגלות את פעולתה. על כן באים ימים, שתרדמה נופלת על האדם, והפרצופים ננסרים זה מזה, עד שהפירוד הגמור נעשה אפשרי. ובכלות התרדמה, במקום צלע מחוברת חיבור טבעי גב לגב, עומדת תפארת אדם בכליל הדרה, שהבחירה השכלית מכרת לומר, זאת הפעם עצם מעצמי ובשר מבשרי, והעולם מתכונן בהופעת חיים, ותולדות קיימות עדי עד. האפשרות לדבר גבוהה גבוהה על דבר שמד, כפירה, על דבר פירודים מוחלטים, הם תולדותיה של הנסירה, המביאה לידי ההתאחדות הגמורה, הצורית, החפשית, כמשוש חתן על כלה ישיש עליך אלהיך. החזיון מתגלה ביחושה של התורה אל האומה, שהחיבור הטבעי הולך ומתפרד על ידי הנסירה התרדמית, וגמר הנסירה הוא תוכן הבנין, המביא לאחדות משוכללת, ותורה חוזרת ללומדיה. וכל בניך למודי ד' ורב שלום בניך.</p>
						</div><!-- .entry-content -->	


				
					<h1 class="entry-title">שכו</h1>
					
					<div class="entry-content">
					<p>שכו. כל נשמה גדולה, יש לה עסק עם כל הענפים המסתעפים משרשיה, והיא צריכה לתקן את פגמיהם, ויש לה זכות לקרב את הרחוקים, אפילו יותר מהדין הראוי, כשהיא מכרת שהם הנם שייכים לה. ובדור האחרון הזה, עקבתא דמשיחא, ישנם צדיקים כאלה, שהם מכירים שנמצאים כופרים גמורים, מסיתים ומדיחים, שהם שייכים לשורש נשמתם, ועל כן הם צריכים להיות מטפלים בתיקונם באופנים נפלאים מאד, מה שאי אפשר להעלות על הדעת כלל על פי הדרך של המושכל הגלוי. </p>
						</div><!-- .entry-content -->


					
					<h1 class="entry-title">שכז</h1>
					
					<div class="entry-content">
					<p>שכז. הכופר שאין לו קישור בענין אלהי, אין לו באמת צורת אדם, ואין מגמת חייו חיים של אדם כלל. כל הרגשותיו הנן רק בהמיות, ואפילו אם יהיה איש מלא דעה וחכמה, ומלא מוסר ויושר כפי הנראה, אין זה כי אם כמו בהמה מלומדת ובעלת תרבות, אבל רוח האדם בכל עומק הוייתו, איננו נופח כי אם עם הקישור אל הענין האלהי העליון. אמנם, כל מה שהדעה האנושית מתבכרת, כך מתמעטת הכפירה המוחלטת, וכחה תשש, על כן ישנם הרבה אפיקורסים, שהם כופרים לפי המדה של ההלכה, אבל כשנבין לחקר נפשם, נמצא בהם קישור לתוכן האלהי בצורה נעלמה. ומטעם זה רבה היא מאד הנטיה כלפי זכות וחסד בדורותינו, אפילו לאלה הכופרים המוחלטים.</p>
						</div><!-- .entry-content -->


					
					<h1 class="entry-title">שכח</h1>
					
					<div class="entry-content">
					<p>שכח. שורש הכפירה היא פתיות מוחלטת. להאמין בנס גדול ומבהיל בלא שום הכרח ותוצאה. בריאת העולם והנהגתו על ידי בורא כל בחכמה, זהו דבר מובן ופשוט מאד. כל הכבדות שיש בחקר אלוה, היא בהפרטים איך לקרב אל השכל את הענין האלהי, ואת ההתקשרות שבינו ובין העולמים כולם, אבל עצם הדבר שתוכן של חכמה והשקפה, יכולת וחסד, מושל בבריאה כולה, זה אין מקום לכחד. ולהיפוך, ההחלטה לצייר בלב בתור אמונה, שההויה כולה, המלאה כל כך דייקנות וחכמה, היא דבר הנעשה בלא כונה, הוא ענין ניסי כזה, שאין לו שום מבוא בשכל על אפשריותו. וקריעת השכל בעל כרחו מהענין היותר מענין שבנפש, גוררת אחריה כמה קרעים אחרים, שגם הם כמותם מכאיבים לב. וטפשות זו היא נוהגת גם כן ביחש לנצחיות החיים, בידיעת אמונת השארת הנפש, והיחש שיש בין הנהגת החיים הטובה, בחכמה וצדק, לאושר המוחלט של הנשמה, ובין הנהגה זו עצמה כשהיא מזולזלת. השכל נותן, שההרגל המעשי והציורי, הוא נותן כח רוחני לנפש בנצח מעין דוגמתו.</p>
						</div><!-- .entry-content -->


					
					<h1 class="entry-title">שכט</h1>
					
					<div class="entry-content">
					<p>שכט. עוצם הקדושה, היא הגברת התשוקה האלהית ואור הרוחני ברצון האדם וטבעו, עד שהחפץ של הקודש והמגמה האלהית יהיה יותר עמוק בנפש מכל הרצונות הטבעיים. ומי שבא עד למדה העליונה, שהחפץ האלהי הוא גדול ומכריע בקדושתו גם את הנטיה המינית, זהו צדיק דנטיר ברית. והכרעה זו באה לא בדרך עקירת הטבע הרוחני והגופני, כי אם ברוממות אל התעודה השכלית, המוארה באורה האלהית. </p>
						</div><!-- .entry-content -->


					
					<h1 class="entry-title">של</h1>
					
					<div class="entry-content">
					<p>של. הנשמה באחדותה צריכה היא לעשות את כל הפעולות השכליות והחמריות. ובהיותה מוגבלת לפי תנאי יצירתה, משום כך כשהיא נוטה לפעולה אחת, מסיחה היא דעתה מפעולה אחרת, והחמריות והשכליות הנם לה כף מאזנים שקול. והיא מנסה תמיד את כחה להרחיב את השפעתה ואת רוחב חוגה, באופן שתעמוד במעמד כזה, שכל הפעולות יהיו פונות למטרה אחת, ואז תוכל לנצח על כל עבודותיה בלא מלחמה ובלא הפסק. והכל מתעלה ומתפתח, גם הנשמות מתפתחות, ובאות לידי אותה המדה שהסקירה יכולה להקיף את הרוחניות והחמריות בלא שום סתירה, ואז יעשו את פעולתן בתכלית השלמות, ויחיו את הגופים בכחן הגדול, הנשאב ממקור חי העולמים. וידעתם כי אני ד' בפתחי את קברותיכם עמי.</p>
						</div><!-- .entry-content -->


					
					<h1 class="entry-title">שלא</h1>
					
					<div class="entry-content">
					<p>שלא. הרעיון הבהיר של המחשבה הזכה, משוה את הפשוט והגלוי להעמוק והחבוי, והדברים הטבעיים עם מה שלמעלה מהטבע, בעולם וכן באדם, בשכל ובמוסר. המוסר הטבעי יוכל להשתלשל מאותו האור של הרשימו, והוא אור ישר, ומכל מקום הוא חול לגבי הקודש. </p>
						</div><!-- .entry-content -->
					

				
					<h1 class="entry-title">שלב</h1>
					
					<div class="entry-content">
					<p>שלב. הצדיקים הגדולים, המשתוקקים לקדושת העליונים, יכולים להפסיק בלימודם בהלכה לעסוק בסתרי תורה, או בדבקות הרעיון בשכל או גם בדמיון באלהות, כי זה כל האדם.</p>
						</div><!-- .entry-content -->


					
					<h1 class="entry-title">שלג</h1>
					
					<div class="entry-content">
					<p>שלג. שאיפת השכל, כשהיא באה אחר העומק וההשתרשות במעמקי האמונה בתחילה, יש לה צביון נעלה, חי ומבריא, בונה ומאיר. וכשהיא מדלגת על ההכרות שהן קדומות לה, אז היא בעצמה נעשית חולנית, ואינה יכולה למלאות את תפקידה.</p>
						</div><!-- .entry-content -->


					
					<h1 class="entry-title">שלד</h1>
					
					<div class="entry-content">
					<p>שלד. עיקר האמונה היא בגדולת שלמות אין סוף, שכל מה שנכנס בתוך הלב הרי זה ניצוץ בטל לגמרי לגבי מה שראוי להיות משוער, ומה שראוי להיות משוער אינו עולה כלל בסוג של ביטול לגבי מה שהוא באמת. ואם ההכרה הליבית קרועה היא ממקורה, אז היא מדולדלת, ואין לה שום ערך. ואין תקנה לה שתהיה מאירה בצורה חיה, כי אם על פי הקישור עם ההארה של האמונה, שהיא הארה כללית, למעלה מכל ערכים, ובזה היא מבססת את הערכים כולם. כל עניני האמונה שהם חוץ מזו של גדולת אין סוף, הנם רק הסברות, כדי להגיע על ידם לעיקר האמונה. וההסברות הם בגדר אברין דמלכא, ויש מהם שהם בגדר לבושין דמלכא, ומאן דבזע לבושין דמלכא גם הוא מרים יד ומתחייב בנפשו, ומכל מקום צריכין לבאר בהדרגה את ההבדלים שבין העיקר של האמונה ובין הסברותיה, ובין ההסברות עצמן גם כן צריכים לבאר את חילופי המדרגות שבהן. </p>
						</div><!-- .entry-content -->


					
					<h1 class="entry-title">שלה</h1>
					
					<div class="entry-content">
					<p>שלה. דברים קיימים וכוללים בנויים הם על פי שאיפות נצחיות, גמורות ושלמות, והן מצויין רק בקדושה, שהיא אמונה, דהיינו התעמקות חיה בהענינים האלהיים.</p>
						</div><!-- .entry-content -->


					
					<h1 class="entry-title">שלו</h1>
					
					<div class="entry-content">
					<p>שלו. כשעוסקים בלימוד נסתרות בלא ביאור, אבל בלב טוב ונאמן, דומה לירידת גשמים על ידי עננים, וקשה יומא דמיטרא כיומא דדינא, אבל אחר כך גדול הוא שפע הברכה היוצא מזה, ושמש צדקה זורחת, ממגד תבואות שמש וממגד גרש ירחים. </p>
						</div><!-- .entry-content -->


					
					<h1 class="entry-title">שלז</h1>
					
					<div class="entry-content">
					<p>שלז. הדבר המובן מענין ירידת העולמות על ידי החטאים, היינו חלק החיים שהאדם תופס בכל המציאות, שנקרא בשפת הרזים פגם העולמות, כפי שורש נשמתו. וכמובן הקישור הכללי הוא רחב מאד, והתכונה הפנימית של ערך המוסר תלוי כפי הפעולה של הכרעת הטוב והרע על ההויה בכללה.</p>
						</div><!-- .entry-content -->


				
					<h1 class="entry-title">שלח</h1>
					
					<div class="entry-content">
					<p>שלח. הנני רואה איך העונות הם עומדים כמחיצה נגד האור הבהיר האלהי, הזורח ברב זהרו על כל נשמה, והם מחשיכים ומאפילים את הנשמה. התשובה, אמנם אפילו אותה שהיא מחשבית בעלמא, גם היא פועלת ישועה גדולה, אבל לידי גאולה שלמה באה הנשמה דוקא על ידי ההוצאה לפועל את התשובה שבכח. ומכל מקום, כיון שהרעיון קשור לקדושה ולחפץ התשובה, אין מה לפחד כלל, ודאי יזמין השם יתברך את כל הדרכים שהתשובה הגמורה, המאירה את כל המחשכים באור חייה, היא נקנית על ידם. וכפי גדל ערכה של התשובה, כך התורה מתברכת, ויותר היא מתבררת, והלימוד נעשה צח ובהיר, לב נשבר ונדכא אלהים לא תבזה.</p>
						</div><!-- .entry-content -->


					
					<h1 class="entry-title">שלט</h1>
					
					<div class="entry-content">
					<p>שלט. העונות הם עצם היגון, וכשהנשמה מטהרת, היא מרגשת את העצמיות של העונות, ואז היגון של התשובה מתגבר עליה, ובוער בקרבה אש הצער של החרטה והבושה והפחד האיום. ובזה עצמו היא מזדככת, ותוכל, אחר עבור הזעם, לשוב לאיתנה, להיות עומדת בחסנה ובכבודה העצמי.</p>
						</div><!-- .entry-content -->


					
					<h1 class="entry-title">שמ</h1>
					
					<div class="entry-content">
					<p>שמ. הצער הפנימי של התשובה הוא חומר גדול למשוררי היגון להעיר את כנורם, ולמציירים טרגיים לגלות בו את כשרונם.</p>
						</div><!-- .entry-content -->


					
					<h1 class="entry-title">שמא</h1>
					
					<div class="entry-content">
					<p>שמא. כל תלמיד חכם, בפרט מהעוסקים ברזי תורה, יש בו הארת משה, והוא הדין הארת רבי עקיבא. וכולם מבקשים מלאכי השרת לדוחפם, והקב"ה עוזרו, ואומר, הניחו לזקן זה, כדאי הוא שישתמש בכבודי, ואין זקן אלא זה שקנה חכמה. ובעת הדחיפה של מלאכי השרת, מתקטנים כל כחות הנפש, והעלבון גדול עד מאד, והאדם נושא עיניו לשמים, ושם מבטחו רק על אלהי אמת, שאין עוד מלבדו, שברא הכל לכבודו. אז רוח חדשה באה בקרבו ואומץ לבב ימלא, והכל נעשים לו אוהבים.</p>
						</div><!-- .entry-content -->


					
					<h1 class="entry-title">שמב</h1>
					
					<div class="entry-content">
					<p>שמב. הטבע והבחירה נמצאים בכל מקום, ובמציאות הרוחניות הוא הערך של פנים ואחור. הטבע הוא אחוריה של הבחירה החפשית.</p>
						</div><!-- .entry-content -->


					
					<h1 class="entry-title">שמג</h1>
					
					<div class="entry-content">
					<p>שמג. בכל חכמה ובכל הופעה רוחנית שבעולם, יש בה צד חיוב וצד שלילה. צד החיוב הוא מה שנותן לאותה ההופעה את כל ציורה והתפשטותה, וצד השלילה הוא מה שאינו מניח להופעה אחרת להתפשט במקומה. כל מה שתגדל הדעה, ככה מתגבר הצד החיובי, והצד השלילי מתחלש, עד שבמרומי הרוחניות אין שום צד שלילי כלל, כי הדעה העליונה, הטהורה, מנחת היא ומכינה מקום לכל התפשטות של הופעה של מציאות הטוב, ומגדלת בחיובה את הכל. וכל מה שההשגה היא עכורה, ככה מתגלה הצד השלילי ביותר, והעין נעשית צרה, ואינה יכולה לסבול שום הופעה שנראית זרה לה. אבל צרות עין זו מביאה לחץ גם בזו ההופעה עצמה, הדורשת את הרחבתה, עד שהדבר בא לידי מדה זו, שההכרה מתעלה ודולגת על מצריה הצרים, כדי שהיא עצמה תתרחב כראוי, ואומרת אחר כך, כל פעל ד' למענהו. </p>
						</div><!-- .entry-content -->
						

				
					<h1 class="entry-title">שמד</h1>
					
					<div class="entry-content">
					<p>שמד. כל הגות לב יש לה מקומה. כשאנו אומרים תפילה, הננו עומדים במצב כזה, שהיחש של הופעת החיים מופעת בנו על ידי צינור כזה, שיש לו יחש עם הבעת הרצון להטבת המצב. ולפעמים אנו עולים, והעולם משתקף לנו בכל הודו, הכל טוב ויפה, ואז אנו אומרים תהילה תחת תפילה. כל הגות לב יש לה מרחב רוחני מיוחד, שאנו מטביעים עליו חותם של שם מיוחד, ורזי עולם משתקפים מכל מרחב על פי ערכו. כשאנו עומדים במצב רגיל, ישנם הגיוני מעלה שנעלמים מאתנו בהחלט, ואנו אומרים עליהם שהם נעלמים, כלומר הנם נעלמים לפי מצב רוחנו הרגיל. ומכל מקום מופיע עלינו אחר כך רוח הקודש, ואנו מדברים גם על דבר התעלומות הללו. מצב שונה כזה בין הרגיל והנעלה, נמצא הוא גם בהופעת רוח הקודש, והארת הנבואה בכל מדרגותיה, וההופעה העליונה שבה מבארת את מה שהוא בכלל תעלומה של ההופעה הרגילה שלה.</p>
						</div><!-- .entry-content -->


					
					<h1 class="entry-title">שמה</h1>
					
					<div class="entry-content">
					<p>שמה. כשהמדות הרעות שולטות באדם דעתו מתקצרת, וקוצר הדעת עצמו מביא רוע המדות.</p>
						</div><!-- .entry-content -->


					
					<h1 class="entry-title">שמו</h1>
					
					<div class="entry-content">
					<p>שמו. הקדושה העליונה היא מלאה אהבה, חסד וסבלנות, מרוב יפעת שלמותה. השנאה, הדין והקפדנות, הנם תוצאות של שכחת ד', ודעיכת אור הקודש.</p>
						</div><!-- .entry-content -->


					
					<h1 class="entry-title">שמז</h1>
					
					<div class="entry-content">
					<p>שמז. גאון האמונה מתאחד עם החכמה. וכשהמוכשר לחבר את האמונה בעומק מקורה עם החכמה מתרפה ממעשי יחודיו, מתקבץ צער נורא בנשמתו, עד אשר ישוב בגדל חילו, בתוקפא דתיובתא, לחבר את האוהל, ולהאיר את החכמה והאמונה ביחד מאור מקוריותם.</p>
						</div><!-- .entry-content -->


					
					<h1 class="entry-title">שמח</h1>
					
					<div class="entry-content">
					<p>שמח. צמאון הדעת מיגע את האדם שנשמתו מלאה אורה, והוא מחוייב להתאמץ להשביר את הצמאון, כדי להציל את הנשמה מצערה. כמובן צריך הוא לברור את המים היותר טהורים, כאשר יאתה לפי מעלת הנשמה הזכה, כלומר לעסוק בדעות היותר טהורות ונשגבות.</p>
						</div><!-- .entry-content -->


					
					<h1 class="entry-title">שמט</h1>
					
					<div class="entry-content">
					<p>שמט. הצמאון מה שהנשמה משתוקקת לשלמותה הכללית, משתבר הוא בכל הארה רוחנית שבאה עליה, אבל הצמאון הפרטי של השלמות הישראלית שמבקשת את תפקידה, אינו משתבר כי אם על ידי מילוי של תורה. </p>
						</div><!-- .entry-content -->


				
					<h1 class="entry-title">שנ</h1>
					
					<div class="entry-content">
					<p>שנ. הצער הפנימי על חסרון ההשלמה של הנשמה, במעשים, בידיעות ובדיעות, ביחוד בקנין התורה, הם הם יסורי הגיהנם המתגברים, שהם באים מהפיכת הפנים של הקב"ה מלהאיר על הנשמה בהופעה תדירית, לפי אותה המדה שהחסירה את קנינה הרוחני, שכל מקור החיים בו תלוי, הוא קנין התורה. </p>
						</div><!-- .entry-content -->


					
					<h1 class="entry-title">שנא</h1>
					
					<div class="entry-content">
					<p>שנא. אנו צריכים תמיד להתחיל מראש, מראשית המחשבות של הילדות, לבררן ולזככן, ולהוציא את הטוב והאור שבהן בטוהר ואומץ. אין לנו לזלזל במחשבות הפשוטות. הן הן עומדות לנו להאיר את דרכנו, יותר מכל המחשבות שאנו מדמים שהן רמות ונשגבות.</p>
						</div><!-- .entry-content -->


					
					<h1 class="entry-title">שנב</h1>
					
					<div class="entry-content">
					<p>שנב. אצל חוקרים אחדים נתגלתה קליפת תנין עור בכל גווניה, וצריכים קדושי לב להכירה כדי לנצחה. </p>
						</div><!-- .entry-content -->


					
					<h1 class="entry-title">שנג</h1>
					
					<div class="entry-content">
					<p>שנג. הצדיקים אינם נופלים מקדושתם מפני כל חטא, כי הלא הם מקושרים לעולם התשובה תמיד. ואפילו בחטאים שבין אדם לחבירו באופן שקשה לתקן בפועל, כגזל הנאכל וכיוצא בהם, אינם יוצאים מכלל צדיקים גמורים, אפילו כשלא תקנו עדיין בפועל מפני איזה רפיון ומניעה, שסוף כל סוף לבם לשמים, והם מקושרים לטוב האמיתי. </p>
						</div><!-- .entry-content -->


					
					<h1 class="entry-title">שנד</h1>
					
					<div class="entry-content">
					<p>שנד. המשיכה הפנימית אל הטוב המוחלט, הוא הענין המיחד את האופי של הצדיק בעל המחשבה, החי בעולם האצילות והטוהר. כל פגימה כל שהיא בטהרת המעשים והמדות, היא מורגשת לו על ידי המבחן של קושי ההתמשכות אל הטוב האלהי שמרגיש בנפשו, ובלבו נורא המכאוב, כי חולה אהבה הוא. </p>
						</div><!-- .entry-content -->


					
					<h1 class="entry-title">שנה</h1>
					
					<div class="entry-content">
					<p>שנה. כל חטא הוא מונע את ישוב הדעת הנדרש להארת רזי עולם. התשובה היא פותחת פתחי בינה, כשם שהיא באה על ידי הבינה.	</p>
						</div><!-- .entry-content -->
					

				
					<h1 class="entry-title">שנו</h1>
					
					<div class="entry-content">
					<p>שנו. עיקר תיקון פגם הברית, הוא קידוש הרצון והארתו הברורה, עד שהרצון היותר חזק מצד הטבע הגופני, שיש לו שורש בקדושה חזק מאד, מפני הופעת החיים שבו, שהוא הרצון של נטיית המין, אור הקדושה שופע בו כל כך, עד שהצד הקדוש שבו הוא הרודה בחיים, וממשיך את פעולתו והופעתו, והצד של החול, וקל וחומר של הטומאה שבו, הוא בטל לגמרי לצד הקודש. ואז באמת לא יקרב נגע באהלו, ונעשה צדיק משומר מכל מוקש. וכשהרצון עולה במדרגה עליונה של קודש כזאת, אז הוא מתברר גם מכל מדות רעות ומכל מעשים רעים שבעולם, אפילו מהדברים היותר קלים, שהאדם דש אותם בעקביו.</p>
						</div><!-- .entry-content -->


					
					<h1 class="entry-title">שנז</h1>
					
					<div class="entry-content">
					<p>שנז. יצרא דעריות יוכל ללפף את האדם יותר עמוק מהשורש של קישור החיים שלו עצמו, מפני שהוא נעוץ בנטיית המשך החיים של הדורות כולם. ולעומת זה בקדושה, יכולים לעלות על ידי קדושת הברית למדרגת דוגמא של צדיק בכל הדורות. שני לזה הוא ענין חמדת גזל, שהרכוש הוא גם כן מעמיד על רגליו את הדורות בתור ירושה, שאהבת הקנין הרעה תוכל להשפיל מאד, והטובה שבקדושה תוכל לעלות למרומי החיים ועליוניותם.</p>
						</div><!-- .entry-content -->


					
					<h1 class="entry-title">שנח</h1>
					
					<div class="entry-content">
					<p>שנח. מי הוא האשם בהעצבות הנוראה השוררת בעולם, העונות המעשיים והעיוניים. הוצאת האדם מטבעו, בין מטבע חומריותו בין מטבע רוחניותו, היא מעמידה אותו במצב איום פנימי, מצוקי שאול באים עליו בשטף. ההישרה הרוחנית היא העיקר בזה. כשהדיעות מתישרות, מתאמץ הוא המעשה גם כן להתישר, והחיים מרגישים את ערכם הנהדר, ושמחת ישרים ממלאת את הנשמה כולה.</p>
						</div><!-- .entry-content -->


					
					<h1 class="entry-title">שנט</h1>
					
					<div class="entry-content">
					<p>שנט. רואים אנו שהנטיה אל החמריות הגסה, לעשותה לבדה לעיקר הכל, היא מביאה את האדם ברשת העצב החשוך עד לבלי מנוס. וכל זה למה, מפני שהיא סותמת את האורות, מקורי החיים בתוכיותם, ומחנקת את הנשמה באוירה המגושם.</p>
						</div><!-- .entry-content -->


					
					<h1 class="entry-title">שס</h1>
					
					<div class="entry-content">
					<p>שס. דבר מוכרח הוא שיסגל האדם לעצמו את המוסר הטבעי הפשוט, בכל רחבו ועמקו, ואת יראת ד', ותמצית הטהורה של האמונה הפשוטה לכל מדותיה, ברוחב ובעומק, ועל גבי שתי הסגולות הללו, יבנה את כל מעלות רוחו העליונות. </p>
						</div><!-- .entry-content -->


					
					<h1 class="entry-title">שסא</h1>
					
					<div class="entry-content">
					<p>שסא. כל מה שאנחנו תופסים תפיסה שכלית, הוא דרך משל. אבל ההכרה הפנימית שבנו, מעכלת היא עיכול פנימי את המשלים, ומבררת את התמצית, להחיות בה את הוייתנו הרוחנית. והעיכולים הללו הולכים פעם אחר פעם בהדרגה, המשל הגס מתעלה לדק ועדין ממנו, כדוגמא של לעיסה בשינים, שהיא גם כן התחלת עיכול, ואחר כך מתעדן המושג למעמד יותר זך, כדוגמת הטחינה של השינים הטוחנות, ואחר כך כערכו של סיוע הלשון, ועיכול האיסטומכא העליונה, ואחר כך הלאה הלאה, עד כדי הופעת רוח החיים של התכונות השכליות והמוסריות היותר צחות, הנפעלות מכח האכילה.</p>
						</div><!-- .entry-content -->	
						

				
					<h1 class="entry-title">שסב</h1>
					
					<div class="entry-content">
					<p>שסב. מעורבות הן אצל היחיד ואצל החברה, הידיעות הטהורות בהמטושטשות, והן מעורות זו בזו. וכשמתבררת איזו ידיעה, מיד מתחלת תסיסה בכל הידיעות כולן, והלב מתחיל להיות נוקף גם בנידונן של הידיעות הברורות. עד שבא התור של התישבות הדעת, והידיעה הברורה החדשה מתאחדת כהוגן עם יתר הידיעות, ואור השלום בא. </p>
						</div><!-- .entry-content -->


					
					<h1 class="entry-title">שסג</h1>
					
					<div class="entry-content">
					<p>שסג. הרמב"ם העיר להיות שמח מידיעה נוספת בשלילה שבתארי האלהות, ולדעת שעל ידי ההוספה של הידיעה השלילית עולה הוא היודע במעלה של קרבת אלהים. הערתו מצא בקרב לבבו שהיא נחוצה, מפני שהלב איננו שמח בשלילות, כי אם עצב. כל שמחה באה מחיובים, המוסיפים קנין של מציאות, שזהו עושר פנימי, וכל העדר קנין, מביא עצבון בטבע. אבל שיעלה האדם לידי מדה זו של התאחדות עם אור האמת, עד שכל אמת תביא לו עושר, ואמת שלילית תביא לו שמחה, זאת היא מדה עליונה מאד, שעל ידה כל שלילה נהפכת לחיוב, וכל העדר שכזה לקנין גמור. אמנם, כדי להרבות שמחת דעת אלהים בעולם, כדי לעשות את הקנין הנשגב הזה לקנין פופולרי, צריכים אנחנו להפוך את המדה, לבוא לדעת אלהים דוקא על ידי ציורים חיוביים, והציורים החיוביים יהיו בכל זאת בתכלית האמת, לא פחות, ועוד יותר, מהציורים השליליים. ותוכן הדבר הוא, שכשם שיש לנו משפט נכון לומר על המון תארים ודוגמאות, שבחק האל הנם משוללים, מפני שהם לגבי שלמות האין סופית פעוטים, וכלא נחשבים, צרים ומוגבלים, כן יש לנו לומר שכל ענין, לא יש מה שאינו נמצא בחק השלמות האלהית, וכל התארים שהם מוגבלים, או תוארי חסרון כשהם לעצמם, החסרון שלהם הוא תלוי בפרטיותם, בהתבודדותם לעצמם, אבל בהשלמות האלהית שהכל יוכל וכוללם יחד, הכל הוא מתעלה. אם כן מה שאנו צריכים לשלול, הוא רק את ההגבלה ואת הפרטיות שבתאר, שהם בעצם העדריו, שהם מביאים לידי עצבון, אבל התיאור מצד עצם היש הטוב שבו, הוא עולה למעלה, להעשיר את מדענו האלהי. ובזה יוכלו כל הלבבות להתקרב לדעת ד', ברוח של שמחה השורה על חדות העושר ורב הקנינים, בשמחה ובטוב לב, מרב כל.</p>
						</div><!-- .entry-content -->


					
					<h1 class="entry-title">שסד</h1>
					
					<div class="entry-content">
					<p>שסד. הרצון החפשי, המואר מהשכל העליון, הוא התמצית של ההויה, המתגלה בפנימיותה. וזאת היא נשמת אדם הראשון בכל מילואה. </p>
						</div><!-- .entry-content -->


					
					<h1 class="entry-title">שסה</h1>
					
					<div class="entry-content">
					<p>שסה. כל חטא ועון מטמא הוא את הקודש. קטנות הרצון שבא על ידי פגם המדות, והמתחזק על ידי חטאת האדם, הוא מחנק את נשמת הקודש, שלא תוכל לשאוף את אויר קדשה. האהבה נעשית חולנית ופעוטה, עד שכל הענינים הנתלים בה מתאחזים רק בקטנותה. וכשמדברים על דבר היתרון המיוחד לאומה ברוחניותה ועליוניות ענינה, מתקבלים הדברים מצד הרפיון הנפשי של חנופה, ולא מצד רוממות אמתתם. על כן זאת היא ראשית החובה, אומץ הרוח, והתעלות המחשבה עד כדי בירור הענינים, באופן שמה שהוא מרומם ישאר מרומם מצד עצמו, וההמשכה אל הגדולה תהיה בגדולת אמת.</p>
						</div><!-- .entry-content -->


					
					<h1 class="entry-title">שסו</h1>
					
					<div class="entry-content">
					<p>שסו. הננו תופסים ציור גדולתו של האדם, ציור המרכז את ההויה אל הויית האדם, אל גדלו האיכותי, ואל שאיפת רצונו האמיץ והקדוש. הגויה וכחותיה הנם התמצית הארצית כולה, והרוח וכחותיו הנם התמצית השמימית כולה. האמת לאמתה זורחת היא, האמת הנסתרת, הגלויה לכל עיני נשמה בהירה. ההתעלות של הגוף ושל הרוח, היא התעלות חלק מרכזי, שעל ידי עילויו מתעלה כל הסובב אותו, המעלילו, ושופע ומשפיע תמיד על הוייתו. הרוממות הזאת צריכה להיות מובנת במובן חפשי מאד מכל דמיון תועה. תהיה אז למקור גבורת הרוח, ואושר האדם בכל צביוניו.</p>
						</div><!-- .entry-content -->


					
					<h1 class="entry-title">שסז</h1>
					
					<div class="entry-content">
					<p>שסז. כשמציירים את החיים בתור תקופת גידול להרוח, ההולך ומתבשל מדי יום ביומו, כשמטפלים עמו כהוגן, והטיפול הזה הוא הרצון הטוב והמעשים הטובים, הלימודים והמדות הטובות, עד אשר יגמר בישולו של הרוח בכל מילואו, שאז איננו זקוק אל הבשר, כשם שהתפוח המבושל יפה איננו זקוק אל העץ – מתבארת יפה חידת החיים והמות, והדעה נעשית נוחה ומתוקנת לקבל דיעות עליונות, והרגשות נעלות ממרומי קודש.</p>
						</div><!-- .entry-content -->
						

				
					<h1 class="entry-title">שסח</h1>
					
					<div class="entry-content">
					<p>שסח. היראה, כשלא תזדקק כראוי, עושה היא את האדם לסמרטוט, פחדן ועלוב מעצמו, וממילא מסוער גם כן מכל תאוה פחותה. על כן צריך להיות דוקא ערום ביראה, כדי לטהרה.</p>
						</div><!-- .entry-content -->


					
					<h1 class="entry-title">שסט</h1>
					
					<div class="entry-content">
					<p>שסט. כיון שמחשבה קטנה תופסת מקום בנפש בדבר הענינים האלהיים וכל תכני הקודש, הרי היא מפשטת את ארס הקטנות שלה על כל המון המעשים, הלימודים והדיבורים, שהם הולכים ונעשים על פי השפעתה. והסיגים הרוחניים, הצללים, מחשבות השקר והחולשה, החנופה והתאוה, מתאחזים בכל דברי קדושה, ומבצרים להם מקום בתורה שלא לשמה, ובמצוות לשם חנופת שוא. והאדם הקדוש, שחושו הטהור לא יוכל לסבול תהפוכות כאלה, מוצא בקרבו עיפות נוראה בעת שיגש לעבודתו בלתי מטוהר. ואף שלפעמים מוכרח הדבר שלא להמתין עד ההשלמה של רוממות הרוח, מפני הדאגה של הדלדול הגמור שהלימוד והמעשה בצורתו החיצונית יסבול מזה באופן נורא, מכל מקום תמיד יש מקום לחשבון זה, ולבושה פנימית הלובשת את האדם בידיעתו שרוח הקודש העליון איננו שורה בו עדיין, ולא הוא הוא הדוחפו לעבוד ולפעול, ללמוד ולקיים. ומתוך התשוקה אל קדושת אמת, יזכה לברר את נטיותיו, עד שתמיד יצעד ממדרגה למדרגה בדרגת טהרת הרוח, ותמיד יזכה שיותר ויותר יתעורר אצלו הצד הטהור העליון, שיקח את החלק היסודי והעקרי בנטיותיו, לפעול, ללמוד וללמד, לשמור ולעשות כל דברי תלמוד ומצות ד' באהבה, והאהבה תהיה צרופה, עליונה, חזקה, קדושה ומאירה.</p>
						</div><!-- .entry-content -->


					
					<h1 class="entry-title">שע</h1>
					
					<div class="entry-content">
					<p>שע. העולם כולו מלא הוא הרמוניא. ההתאמה המאחדת מפלשת בכל חדרי המציאות וחגויה, המוסר הפנימי ותביעותיו החזקות הנם באים מהד קולם המאוחד של כל חלקי ההויה, שכולם חודרים זה בזה, והנפש כולה היא מלאה מכולם, ומאוחדת בכולם. כל קציצה מוסרית, ברעיון ובמעשה, בתכונה ובמזג, גורמת חתיכות רבות, שמביאות יסורים רבים פנימיים לכל מערכי הנשמה, שיסודם של יסורי רוח אלה, הוא כח המרעיד של סילוק אור החיים של הסידור של ההויה כולה מצינורי החיים של הנשמה החוטאת. וכל מה שהנשמה יותר טהורה היא, היא מרגשת יותר את הרעדת מכאוביה, עד שתשקיט את כאבה בזרם של חיי התשובה, הנובעת ממקור העליון, שהיא מאחה את כל הקרעים כולם, ומזלת טל חיים ההולכים למישרים מכל שדרות ההויה, אחד באחד יגשו, עד חלקי הנשמה השבה לתחיתה העליונה, ברחמים רבים ובחדות עולמים.</p>
						</div><!-- .entry-content -->


					
					<h1 class="entry-title">שעא</h1>
					
					<div class="entry-content">
					<p>שעא. ההשגה העולמית, הכללית והמאירה, מביאה לידי איחוד המוסר בעולם. ובזה מתעלה שורש יראת חטא למושג עולמי כללי, שהוא בסיס ליראת שמים, המבססת את יסוד האהבה העמוקה, מעלת השלמות העליונה. המוסר הולך ומסתעף ומתפרט לפי בינתו של אדם ולימודיו, לפי גורלו וקבלותיו, וכל מה שהיסוד שעל ידו המוסר מתפרט הוא יותר חזק, השפעתו הולכת בצורה יותר חזקה בהיחש שיש בין קשר המעשים להתכונה המוסרית הכוללת. ומזה יוצא, שכל מוסר המרוכס בקריאות שם שמים, הוא נובע יותר ויותר ממעמקי כל היש, וחודר עד לעמקי נשמת הנשמה. זהו סוד רתיתת האמונה, ועלייתה במרום עז השמחה והאהבה הנשגבה.</p>
						</div><!-- .entry-content -->


					
					<h1 class="entry-title">שעב</h1>
					
					<div class="entry-content">
					<p>שעב. כשלומדים תורה לשמה, עושים חסד עם כנסת ישראל. הא כיצד, רוח האומה מתחזק על ידי מה שבניה מתפרנסים בפרנסתם הרוחנית מפרי רוחה. והתורה כולה היא מלאה רוח ישראל, וכל יחיד העוסק בתורה, הוא מגלה כח חיים חדש בנשמת ישראל, על ידי המזון הנשמתי שהוא מקבל מהתורה. וכל מה שהתלמוד יותר מואר, ומוכתר יותר בדעה רחבה ובשכל טוב, וכל מה שמתוספת בו יותר נדיבות לבב וטהרת נפש, כן כח החיים הישראליים הולך ומתגלה על ידו, ונותן להאומה כח ושמחת חיים להתעודד ולקום. וכל הרפיונות שבאים לעולם ברוח ישראל, מקורם הוא שכחת התורה, ורפיון ידים מן התורה. </p>
						</div><!-- .entry-content -->


					
					<h1 class="entry-title">שעג</h1>
					
					<div class="entry-content">
					<p>שעג. מסך מבדיל מוכרח להיות מונח בין עולם אחד לחבירו, שאם אין שום הבדלה, הרי האור הגדול שבעולם העליון מטשטש את כל הפרטים של העולם התחתון. למשל, תלמוד דקדוקי תורה ודקדוקי סופרים בפרטי פרטים, הרי הולך ומתכלל באבוקה אחת במגמה הכללית של יסוד הדת, ושאיפת הקודש והעליוניות שבתוכו. ואם באמת יטושטש האור המבהיק של הפרטים, יחרב העולם המעשי כולו. על כן מוכרח מסך להיות נפרס, והוא נותן מקום לבירור של כל פרט ופרט בעולם חשוך לגבי האורה הכללית. ועבודת בירור זה, בידיעה ועבודה, משכללת היא את החיים. וממעל להמסך, האור מזהיר בכל הוד כללותו, ודרך מעברו מרעיף טללי אורה לכל הבליטה הפרטית, עד שיונק הוא העולם התחתון מהעליון, והולכים הם ומתאחדים.</p>
						</div><!-- .entry-content -->
						

				
					<h1 class="entry-title">שעד</h1>
					
					<div class="entry-content">
					<p>שעד. הדעה שהאדם הוא התוכן המרכזי של ההויה כולה, מגדילה את האחריות המוסרית, ומעוררת את החפץ לפעול גדולות. אם הצורה העולמית החומרית נתגדלה על ידי ההתגליות הרבות, מציב המדע לפנינו את השליטה החפשית בתור האדם, והתגלותו היא המרכז התמציתי היותר עליון של ההויה, שבודאי החיים הם תמצית המציאות הבלתי מרגישה, ותמצית החיים היא שליטת החפץ, שבא למרום עזו על ידי איחודו עם הטוב המוחלט, והופעתו בפועל בצורה היותר אפשרית.</p>
						</div><!-- .entry-content -->


					
					<h1 class="entry-title">שעה</h1>
					
					<div class="entry-content">
					<p>שעה. לפעמים מתחילים מהציור הדמיוני, והדברים הולכים עד השכל היותר טהור, ועוד הגבה למעלה יותר מהשכל ושרשיו, והאושר האלהי מתמלא בכל החיים של כל שרשי הנשמה, באדם ובעולם. ולפעמים ההתחלה באה מהופעה שכלית, או עוד עליונה ממנה, והיא מתפשטת והולכת עד הציור הדמיוני, וענפיו ההרגשים הגופניים כולם. ולפעמים שתי ההשפעות פוגשות זו את זו בזרמן הקדוש, ואז האדם הוא סולם שמלאכי אלהים עולים ויורדים בו, ונימי הנשמה הנם הכנור, שהולכת הזרמים והובאתם מנעימים עליהם נועם קולם, קול עז. חכו ממתקים וכלו מחמדים. </p>
						</div><!-- .entry-content -->


					
					<h1 class="entry-title">שעו</h1>
					
					<div class="entry-content">
					<p>שעו. כשחודרים בעמקי הדעה, רואים שאין המצוות ענינים סימבוליים, להזכיר ולחקות איזה ענין על הדמיון לבד, כי אם הם ענינים שעושים את ההויה האנושית והעולמית. ומכל מקום אין הסימבליות יוצאת מכלל הפעולות, כי לבנין הנפש היחידית והכללית צריכים לתקן גם את צורותיה הדמיוניות, כשם שצריכים לתקן תכונותיה ומדותיה וציורי השכלותיה. הדעות שיסודן הנו במצוות מעשיות, קבועות, הולכות ומתעלות, מתעדנות ומתקשרות, על ידי עשייתן ועל ידי תלמודן דוקא. ודוקא באורח שמירתן, יכולים לפתח את האדם ואת העולם עד לכדי אותה המדה של העדר הצורך בהוספת חיקויים, מפני שכבר גמרו כל פעולתן. אבל אז, בהגיע תור לעתיד לבוא שמצוות בטלות בו, הכל יראו את התוכן הפנימי של המצוות כולן, והנה הוא מלא עולם ומלא כל נשמה, והנה הנם המצוות עצמן. אבל הפסקת זריזות קיומן בעוד שהעולם כל כך נבוך ומעורפל, אינו כי אם מוסיף מבוכה, ומצריך זמן יותר ארוך לרפואת כל התחלואים.</p>
						</div><!-- .entry-content -->


					
					<h1 class="entry-title">שעז</h1>
					
					<div class="entry-content">
					<p>שעז. אין להבהל כלל אם אחרי עבור תקופה ארוכה של פעולת ישראל על עצמם ועל העולם, ישובו המחשבות של הכפירה להתפשט בעולם, אם כן צדיק מה פעל. כי אין עיקר תיקון העולם ניכר במה שמתבטא בפה ודבר שפתים. עיקר הדבר תלוי בעצמות שכלול החיים ופנימיות הנפשות, באדם, ובחיים המתפשטים במלא כל. ובזה אין לשער כמה נתפתח העולם, וכמה אמת, צדק ויושר, מונח הוא בתוך עצם חיי הנפשות, יותר ממה שהיה בימים הקדומים, שאור ד' לא פעל בעולם. הפנימיות היא דעת ד' ואור ד', אפילו כשהיא מתגלמת בלבוש של כפירה. אמנם, כל זמן שתוך העולם היה נשחת ועכור, אותה הקליפה החיצונה של אמונה היתה טמאה באמת לגבי הקדושה העליונה, היא ינקה מכמה דמיונות רעים וחפצים מתועבים. וכל מה שהעולם הולך ומתבסם, אף על פי שקליפת הכפירה מתרקמת לפעמים על הדיעות, איננו כי אם משינאת הטהרה את העכירות של האמונה המשופלת, אשר ינקה ממקור רשעה, אף על פי שיש לה גם כן שורש בקודש עליון. אבל בפנימי פנימיות, גדולה היא העריגה למקוריות טהורה אלהית, שהיא יסוד אמונת אלהים, וכל אור תורה בכליל הדרו, שתתפרץ בשטף טהרתה, ותכפר את הפשע של קרום הכפירה, הפרוש על פני טהרת האמונה הנאדרה. ואז יראה הוד אמונת אומן, הבא מרוח מלא עצמה, ורפאים יקומו, ועצמות יבשות, חיל גדול, יעמדו על רגליהם, ומהם ישמע קול ד' בכח, קול ד' בהדר, בנעימה קדושה ובקול רעש גדול, כהמות ים לגליו.</p>
						</div><!-- .entry-content -->


					
					<h1 class="entry-title">שעח</h1>
					
					<div class="entry-content">
					<p>שעח. מונע הוא העון את גילוי החכמה, מפני שהוא פוגם את הרצון, ועיקר הופעת החכמה גנוזה היא במעמקי הרצון.</p>
						</div><!-- .entry-content -->


					
					<h1 class="entry-title">שעט</h1>
					
					<div class="entry-content">
					<p>שעט. כשמדברים על דבר אלהים בלא דעה והעמקה, מתיצבת הנשמה נגד חזיון של שממה, שמטמטם את הלב, ומחשיך את אור החיים.</p>
						</div><!-- .entry-content -->
						

				
					<h1 class="entry-title">שפ</h1>
					
					<div class="entry-content">
					<p>שפ. התפילה והתורה בקול ובדיבור מלא, מרימה היא את כחות החיים למרום הרוחניות הכמוסה, והמדות הפגומות מיתקנות על ידן.</p>
						</div><!-- .entry-content -->


					
					<h1 class="entry-title">שפא</h1>
					
					<div class="entry-content">
					<p>שפא. כשלומדים ועושים מצוות, הקדושה מתקבצת בנשמה כאוצר של חיים. ואחר כך, כשחושבים בעניני קדושה ואמונה והשקפת עולמים, מוצאים את הרוח נכון והלב אמיץ, לפי אותו הערך של רכוש התורה והמצוה, שרכש לו האדם במעשהו, ובטוהר כונתו וחריצותו.</p>
						</div><!-- .entry-content -->


					
					<h1 class="entry-title">שפב</h1>
					
					<div class="entry-content">
					<p>שפב. כל זמן שכבוד המדומה הוא חביב על האדם, עינו סמויה מההסתכלות של אור ד' באמת.</p>
						</div><!-- .entry-content -->


					
					<h1 class="entry-title">שפג</h1>
					
					<div class="entry-content">
					<p>שפג. מן השעורים, מאכל בהמה, בא העומר, וכשהנפש הבהמית מתעלה לעליוניות מקורה, ובכחה העז היא נוטה לקודש ולטהרת אמת, האהבה העזיזה האלהית חוגגת את חג קדשה. והאומה כולה, כשהיא מקרבת את כחותיה החמריים המתפשטים בכללותה להיות קודש לד', מתאחדת היא ברצונה עם רצון אלהי עולם ד', וברית האהבה, והשוויית הנטיות בדרך החיים, שבמהלכה של ההנהגה האלהית בעולם, השלמה במרום קדושה, ובמהלכה של האומה המקודשת כולה, הולכת היא ונקבעת על ידי פעולת קודש זאת, ואהבת עולם נקבעת בין ד' ובין ישראל עם קרובו.</p>
						</div><!-- .entry-content -->


					
					<h1 class="entry-title">שפד</h1>
					
					<div class="entry-content">
					<p>שפד. אחד מיסודי הידיעות העיקריות הוא, שאין המצוות דברים סימבוליים, כמו סימני זכרון, אלא הן פעולות יציריות, שהמחוגה האלהית תארתן, ומכל מקום יש בהן מרחב גדול לכל היופי הסימבולי. תפיסת יסוד הכח הבהמי המשותף לאדם ולבהמה, הכלול במהותן של השעורים, המתכלל בעומר, כשהוא עולה למזבח בהקרבתו ובכוונתו, שהיא נטיית רצונו של הכלל לצד העילוי והקודש, עושה תסיסה גדולה לשבח בכל הנפשות, ובכל צדדי החיים וההויה השייכים להן.</p>
						</div><!-- .entry-content -->


					
					<h1 class="entry-title">שפה</h1>
					
					<div class="entry-content">
					<p>שפה. המוסר הפנימי צועק הוא בקרבו של אדם, בן אדם שובה מעונותיך. לפעמים הצעקה כל כך הומה היא, עד שהיא מערבבת את כל ההרמוניא של החיים, והאדם מוכרח לעלות במעלת הרוחניות הגבוהה מערכו, עד כדי לבסס את סדר עולמו הפנימי. אבל כאן הגבורה מוכרחת לבוא לעזרה, גבורתו הפנימית של האדם צריכה לעמוד לו בעת כשלון הרוח היותר מרור. מפני אומץ הכח של התביעה המוסרית לפעמים מבולבל הוא האדם, ואינו יכול להחלץ ממסגרותיו. מדות ותכונות רעות, מעשים רעים, עוברי גבול תורה ומוסר, מעיקים עליו. רואה הוא דרכו סוכה בסירים, אין מוצא לתיקון, חבול הוא בידי אחרים ואין מעמד. אבל מכל אלה אור שמש צדקה יזרח.</p>
						</div><!-- .entry-content -->
						

				
					<h1 class="entry-title">שפו</h1>
					
					<div class="entry-content">
					<p>שפו. צריך להחל בטהרת המעשה, ולטהר אחר כך את ההרגשה והמדות, ולעלות מזה לטהרת השכל, ואז הענינים הולכים כסדרם. אשרי מי שזוכה לכך. אבל לפעמים מזדמן הדבר שאי אפשר לאדם לעסוק בתיקונו כסדר, ואיש כזה אסור לו להביט על סדר, כי אם יחטוף מכל הבא, וכשרוחו מוכשר לעילוי הדיעות, יעלה ויזכך, ירחיב, יגדיל תורה ויאדיר. אף על פי שרבו עליו תביעותיו מצד התכונה של ההרגש ושל המעשים, שלא נתקנו עדיין ולא הובררו. ואפילו אם יהיו מהיותר כבדים שבהם, שהם ענינים שבין אדם לחבירו, מכל מקום הוא לא יעזוב את עלייתו, ואת פעולתו לטובה ולעילוי בכל אשר תשיג ידו, אף על פי שיהיה מנוע מאיזה צד שיהיה, בין מצד חסרון היכולת, בין אפילו מצד חסרון הרצון. כי לפעמים מזדמן שחסרון רצון הוא גם כן דומה לאונס, ואף על פי שחלילה להשתמש בהתנצלות של הכופרים בבחירה חפשית, שהיא דעה מושחתת, מכל מקום לפעמים ישנם צחצוחים מדעה זו שמביאים רפואה למחלות קשות שבנפש, היוצאים מהכלל של אלמלא שלשה מקראות הללו נתמוטטו רגליהם של שונאי ישראל. והכלל הוא, שהאדם לפי גדלו בהשגה ובחשק הגדלת הטוב, יגדיל וירחיב מעשהו, ולא יבהל ולא יפחד משום עיכוב, לא רוחני ולא חמרי. וכשמתחזקים ומתמלאים אומץ, מתחלת גבורת קודש של מעלה לפעם בנשמה, ולהצליח את כל דרכיה.</p>
						</div><!-- .entry-content -->


					
					<h1 class="entry-title">שפז</h1>
					
					<div class="entry-content">
					<p>שפז. לפעמים מתגבר כל כך הצמאון לאלהים, עד למעלה מגבול הכלים כולם, וכל כחותיו הרוחניים של האדם, עד שמתקלקל סדר ההנהגה הנפשית. והרבה פועל החטא, שממעט את הופעת האורה האלהית, ומקלקל את כשרון הנשמה להכיל את הזיו היורד, באופן שיחולק כראוי לכל פלגותיה. והאדם צריך להתגבר מאד מאד, ויחזיק באמונה בחסד עליון לאין קץ ושיעור, לאין תכלית ומדה, ותתחולל דעתו להפוך את הצמאון המחליש ומדאיב לצמאון מעורר להתענג על ד', באור תורה חכמה ומצוות. </p>
						</div><!-- .entry-content -->


					
					<h1 class="entry-title">שפח</h1>
					
					<div class="entry-content">
					<p>שפח. כשלומדים תורה לשמה, ממשיכין מהרצון את התכלית הנשגבה של התורה, שהיא מתפשטת בכל ענין פרטי, וחסד עליון הולך ומתרבה על השונה בעצמו, ועל כל העולם עמו. אבל כשלומדין שלא לשמה, אז ההופעות הפרטיות מתגלות על הפרטים כשהם לעצמם, ושכלם הכנוס בהם הוא מצומצם, ולפי מדת השכל הרצון הוא קצר, ומלא קפדנות וזעף, ונח לו שלא בא לעולם. </p>
						</div><!-- .entry-content -->


					
					<h1 class="entry-title">שפט</h1>
					
					<div class="entry-content">
					<p>שפט. תלמידי חכמים הם כדגים שאינם יכולים לפרש מן המים, כן אינם יכולים לפרש מן התורה. וכשהם פורשים מן התורה מיד הם מרגישים בקרבם נטיה לכל אפילות הרוחניות, והתעוררות הרע המחריד. וכל מה שמדרגתו של התלמיד חכם יותר גדולה, כך אינו יכול לפרש ממדרגת תורתו, עד שצדיקים הגדולים, שגדלה מעלת רוחם ונשמתם, אינם יכולים לפרש מהדבקות האלהית ומיחודים עליונים, וכשהם צריכים לעסוק בתורה הנגלית ובמצוות מעשיות, ובעסקי העולם וחברת בני אדם, אפילו בדרך מצוה וקדושה, הם צריכים להכין להם מגינים, שלא יפגעו בהעתקם ממעלתם הטבעית שלהם, שהיא ההתקשרות בצרור החיים את ד' אלהיהם.</p>
						</div><!-- .entry-content -->


					
					<h1 class="entry-title">שצ</h1>
					
					<div class="entry-content">
					<p>שצ. הנבואה של התורה, נבואת אספקלריא המאירה, משקפת היא על המקור, מהיכן נובע הוא הצדק והמוסר העליון, וכיון שהיא מוצאת אותו במצוות המעשיות, שעל פי תכנן האלהי הן משפיעות על המציאות בכללה, ועל האדם המקיימן, את האופי של קדושת הצדק המוחלט, היא שמה לעיקר את המצוה האלהית, את העבודה ואת השמירה. והקרבנות עומדים במעלה עליונה, בתור מקור החינוך לדבקות האלהית, שהמעשים הטובים נובעים ממנה. והנבואה הנבואית, זו של האספקלריא שאינה מאירה, מבטת לא אל המקור, כי אם אל הסתעפיותיו המעשיות. על כן מרוממת היא את המוסר המעשי, את הצדק והמשפט, ממעל להחק והעבודה, הנה שמוע מזבח טוב. ובאמת, כשאספקלריא המאירה משפעת איזו הופעה, אפילו קלושה, מאורה הגדול, סרים הם הצללים שמכסים את הזוהר של הופעת השורש, והזקיקה של הדבקות האלהית נוצרת מתכונת העבודה והמצוה, וממילא בא אחר כן המוסר בתור מסובב מוכרח מסבתו העליונה. אבל כשהיא מתעלמת, הקדרות מתגברת, ובאים ההסברים של הדמיון הגס, ומאבדים את כל הזוהר של העבודה, עד שרוח הקודש מוכרחת להיות נזקקת לטהר את המושגים, ואומרת, אם ארעב לא אומר לך, כי לי תבל ומלואה, האוכל בשר אבירים ודם עתודים אשתה. וחוזרת אחר כך אל השורש ואומרת, זבח לאלהים תודה, ושלם לעליון נדריך, וקראני ביום צרה, אחלצך ותכבדני. עד שחותמת את פשרתה העדינה, הכוללת רוח השלום שבין אספקלריא המאירה לאספקלריא שאינה מאירה, את היסוד המאחד את הנבואה עם התורה, זובח תודה יכבדנני, ושם דרך אראנו בישע אלהים. </p>
						</div><!-- .entry-content -->


					
					<h1 class="entry-title">שצא</h1>
					
					<div class="entry-content">
					<p>שצא. תביעה של שקר היא, לבקש מהנשמה דבקות אלהית אמיתית בלא שיגוי של לימוד במעמקי רזי תורה. וכל מי שכבר קרב לטרקלין, כשיתרחק ממנו, גם לזמן קצר, הרי הוא נלכד ברשת של שנה ופירש, אף על פי שיעסוק בשאר מקצועות שבתורה, וקל וחומר כשלבו ישאהו לבטל לגמרי מן התורה, מאיזה טעם שיהיה.</p>
						</div><!-- .entry-content -->
						

				
					<h1 class="entry-title">שצב</h1>
					
					<div class="entry-content">
					<p>שצב. לא יבטל אדם מן התורה ומן העבודה ומן מנוחת הנפש משום טעם שבעולם, אפילו כשימר לו לבו עד מאד בעניני רוחניות, ויחשוב בדעתו שהוא פושע שאין לו תקנה חלילה. אפילו אם כשלונותיו רבו בדברים שבין אדם לחבירו, שתשובה גם כן אינה מכפרת בלא תיקון המעוות, מכל מקום הוא ילך בדרכו בעבודה ותורה, ובשמחה וטוב לב.</p>
						</div><!-- .entry-content -->


					
					<h1 class="entry-title">שצג</h1>
					
					<div class="entry-content">
					<p>שצג. קושי גדול יש בהציור של השגת אלהות ויחוסה להעולם ולכל הנבראים כולם, על פי הציור של ההויה האלהית מחוץ לההויה של העולם. אז נראה הדבר כאילו איזו הצלחה עמדה, שהאלהים יהיה בחיובו המאושר מהכל, וכל הנבראים הם החסרים ממניעת הצלחתם להיות כאלהים. ומפני זה יש נטיה בנפש להציור של האחדות הכוללת, המכרת רק את האלהות, ויודעת גם כן שכל גילוי פרטי איננו ענין האלהות, כי אם הכל, ומקור הכל, ומה שהוא למעלה למעלה מזה, אבל מה שמחלק את הגילוי הפרטי מאלהות, איננו ענין של אמת מצד עצמו, אלא סמיות עינים שלנו גורמת כן, שאיננו מכירים כי אם את הפרטיות, ואנו בעצמנו, מציאותנו הפרטית בחסרונותיה היא סמיות עינים. אבל גם דעה זו אינה מתאימה עם כל יתר תנאי האושר הכמוסים בגנזי הלב. מה שהוא מישב את הדעת, הוא יסוד האושר שבחופש, הצדק החפשי המלא. הטוב המוחלט, החפשי, שנוטה בחופשו אל הטוב, הוא מחויב המציאות, וכל יחיד יכול להתעלות בעצם חופשו אל מקור חפץ הטוב, וכשירצה את הטוב המוחלט, ישתאב בגופא דמלכא, ולא תהיה שום הבדלה בינו ובין אלהיו, כי אם עונותיכם היו מבדילים ביניכם לבין אלהיכם. חוזרים אנו לפי זה, שההויה האמיתית היא האלהות, וכל ההויה הירודה ממעלת אלהים עליון, איננה כי אם ירידת הרצון בבחירתו הבלתי שלמה, וזה גורם תוספת של גרעון. וסוף כל סוף שכל הטומאה תכלה, והרצון מתוך חופשו יתעלה אל הטוב המוחלט, ויהיה ד' אחד ושמו אחד. וההויה זו של חזרת הכל אל האלהות, היא השלמות העליונה בהויה, ואין כח להשיג ערכה.</p>
						</div><!-- .entry-content -->


					
					<h1 class="entry-title">שצד</h1>
					
					<div class="entry-content">
					<p>שצד. העולם בהתבסמותו הולך הוא ומתעלה בתוכיותו. האדם מוצא את חפצו הולך וטוב בערכו הפנימי, והזיקוק של חיצוניות הולך הוא ומתחסר. מתוך הכרה זו באות תסיסות רבות, הנוגעות בפינות גדולות, שהן מחזיקות את המעמד הרוחני בעבר, ונותנות להן צורה חדשה, שנראית כסותרת, ובאמת אינה כי אם בונה.</p>
						</div><!-- .entry-content -->


					
					<h1 class="entry-title">שצה</h1>
					
					<div class="entry-content">
					<p>שצה. צדיקים גדולים, כשהם מתיראים יותר מדאי מן החול, הם נופלים ממדרגתם. והם מוצאים את עלייתם בזה שהם מתחזקים להיות נוטלים את החול, וכל מעשיו, עסקיו ומחשבותיו, ומעלים אותו כולו בקדושה העליונה.</p>
						</div><!-- .entry-content -->


					
					<h1 class="entry-title">שצו</h1>
					
					<div class="entry-content">
					<p>שצו. עבודת הצדיקים העליונים היא להרחיב את רצונם ולהגדילו, לחזקו ולאמצו. וכל מה שיהיה הרצון שלהם יותר יוצא אל הפועל, ויהיה יותר חזק ואמיץ, יבוסס העולם כולו וימלא אורה. ברבות צדיקים ישמח עם. </p>
						</div><!-- .entry-content -->


					
					<h1 class="entry-title">שצז</h1>
					
					<div class="entry-content">
					<p>שצז. כשם שנבואתו של משה מצטיינת היא, מפני זוהר האספקלריא המאירה שלה, שאין הגוף וכחותיו מתבטלים, כך, לפי הערך של האורה העליונה הזורחת בנפש, אין השכל האנושי והרגשות האנושיות החיות מתבטלים.</p>
						</div><!-- .entry-content -->
						

				
					<h1 class="entry-title">שצח</h1>
					
					<div class="entry-content">
					<p>שצח. האמונות הנפולות מביאות הן את הכפירה, כדי להטהר מהן, והיא ממרקת בחריפותה את כל הזוהמא שיש באמונה, ופוגעת גם באמונה הטהורה, כדי למרק את טהרתה, ולעשותה כזהב מזוקק.</p>
						</div><!-- .entry-content -->


					
					<h1 class="entry-title">שצט</h1>
					
					<div class="entry-content">
					<p>שצט. המוכשר להבנה כללית, מוכרח הוא להשכיל העבודה כולה. שורש האמונה וענפיה, המצוות וכל פרטיהן, מעמדם בעבר ובהווה, הכל מוכרח להיות אצלו סקור בסקירת הבינה. וכשיניח עצמו לפול בתרדמת ההרגשה הכהה, ימצא את כחותיו הרוחניים נחלשים עד מאד. והוא מוכרח להתגבר ולהתאמץ באומץ הדעת, כי הנשמה המושרשת בדעת אינה יכולה לנוח על בסיס ההרגשה המחוברת אל הדמיון לבדה.</p>
						</div><!-- .entry-content -->
	

					
					<h1 class="entry-title">ת</h1>
					
					<div class="entry-content">
					<p>ת. בעל הנשמה הגדולה, תיכף כשהוא עוסק במצוה, נשמתו ממנו שואלת, מה היא תכליתה של המצוה, איך היא פועלת לטובה, באיזה אופן אפשר לקשור אותה עם הדעת ועם הרגש. את התשובה, זהו רצון ד', איננה מקבלת לביאור האחרון, כי ביאור זה הוא נושא לביאורים אין קץ להם. ושמחת המצוה ימצא תמיד לפי ערך הטעם והדעת שימצא במצוה. וכן הולך הדבר בכל לימוד, בכל הלכה, בכל אריכות דברים המסתעפים, מוכרח הוא לראות איך הכל יונק מעיקר שרשו, ודרך אחרת לא ידע, ולא יוכל ללכת בה. ובודד הוא בעל הנשמה הגדולה, ורבו מאד יסוריו, יסורי הבדידות הפנימית.</p>
						</div><!-- .entry-content -->
					

					
					<h1 class="entry-title">תא</h1>
					
					<div class="entry-content">
					<p>תא. היסורים שסובל בעל הנשמה הגדולה מההכרח של התעסקות בפרטים קטנים, בין בלימוד בין במעשה, אינם נרפאים אלא במחשבה העמוקה והרחבה, שכל פרט קטן הוא תוצאה של חטיבה שלמה, ושכל הופעה היא מגלה עולם מלא בקרבה, ומזעזעת עולמים אין קץ להם בגרמתה. וכל מה שהאמת הזאת חודרת יותר בלב, נעשים כל הענינים הפרטיים יקרים, ובהכל רואים ניצוצות אלהיות, זהרי שברי עולמים שחוזרים ונבנים, בשכלול לוקח לב.</p>
						</div><!-- .entry-content -->	
						

				
					<h1 class="entry-title">תב</h1>
					
					<div class="entry-content">
					<p>תב. מהיכן צהלת הרוח יכולה לנבע, אם לא מהכרת הטוב המוחלט, הטוב האלהי. הרי אפשר לאדם שידאג שמא יהיה סובל יסורים בתדירי תדיריות, שמא יש אחיזה כזאת בהויה שאינו יכול להתפרק ממנה עדי עד, והיא מצערת לנצח. בטחון נגד דאגה זו אי אפשר כי אם בטוב האלהי.</p>
						</div><!-- .entry-content -->


					
					<h1 class="entry-title">תג</h1>
					
					<div class="entry-content">
					<p>תג. הקשחת הלב מהענין האלהי, עד זלותה של הכפרנות, מהרסת את הנשמה ואת העולם בשני דרכים. השקר המצוייר שהעולם הוא טומטום, תהו באין נשמה, וכל הבנין מלא חכמה, חסד ותפארת, הוא פעולה מקרית, ממריד את כל האמת עליו. ונטיית החפץ מלהיות קשור במחשבה בהתוכן האלהי, שכל כך רבה חמדתו, יפעתו וחסדו, היא ממרידה את כל היושר והעדינות, עד שהקושי המכוער, והניבול הפנימי, מתחלחל בנשמה ובעולם.</p>
						</div><!-- .entry-content -->


					
					<h1 class="entry-title">תד</h1>
					
					<div class="entry-content">
					<p>תד. האליליות, אומרים טוענים נוטים להסתה, עזיזה היא בהבלטת רשמי החיים, בהבעת הפרטיות, בחדירה אל היופי ואל העשירות הגוונית. האחדות האלהית מטשטשת את הכל, מכל הגוונים גון אחד היא עושה, ועושר החיים מתדלדל. באה טענה זו מחסרון ידיעה וכהות רגש. האליליות, עם ההתעוררות העזיזה שלה, עשתה כבר את הרושם שלה להשחית את החיים. והתביעה של עושר הגוונים ושל הבלטת הרשמים, בשביל כך האחדות האלהית בתאר אחדותה היא מתעלה מציור האחדות הרגילה, והיא באמת מתעלה על האחדות באותה המדה שהיא מתעלה על הריבוי, ואותו העושר של הריבוי לעולם נמצא בקרבה, בצורה יותר מבהיקה באין סוף מכפי מה שהוא בהאליליות המנופצת והמפורדה. האחדות המחיה את הריבוי, הסופגת בתוכה את הריבוי, וממעל לכל מציאות ולכל תוכן היא מתנשאה, לא תוכל להמעיט את רשמי החיים, כי אם להרבותם על ידי שפעת אומץ וגודל האחדות לתוך הריבוי, וכל אחד מניצוצי הריבוי יש בו ברכה של גודל אין סוף. הרזיות באה להשלים את הציור, ולהראות איך כל יפיפותו של יפת לקוחה היא בעקרה מאהלי שם, אלא שנתטשטשה הצורה בריחוק מקום. ומדברת היא הרזיות בהרחבת הביאור בעולם האלהי האחדותי, בכל עושר הגווני הפרטי, המתגלה מהופעת האלהות האחדותית בהגלותה לבני אדם בשכלם ובהרגשתם. וקמים קנאים ואומרים על חכמת אמת זאת, המחיה את כל נשמה יפה, ילידת חוץ היא, דמיון של מיתולוגיה יש כאן, ואינם יודעים, תבענים הללו, שכל ניצוץ אור חם וחיים שיש באליליות, לקוח ושאוב הוא מיסוד של קודש האחדות. ולהבין את האחדות, להרגישה בכל עשרה, את האחדות ואת מקורה, את גילוי ההויה שלה ואת עזוזה, הננו נקראים לדבר במושגי האחדות על פי הופעת הריבוי. והריבוי האחדותי זהו הריבוי העשיר שבעשירים, הריבוי של אחד, של לפני אחד, כלומר השלמות של הריבוי שבהוד תפארת האחדות האלהית. </p>
						</div><!-- .entry-content -->


					
					<h1 class="entry-title">תה</h1>
					
					<div class="entry-content">
					<p>תה. יראת העונש, המדה השפלה שבצורת המוסר הרוחני, הרי היא גם כן המדה העליונה, כשהיא אידיאלית. הא כיצד, מכיר האדם את החטא לכיעור, והכיעור למתועב להנפש, ומתועב אל ההויה, והתיעוב מצער הוא צער רוחני אמיץ מאד. ולפי גודל האור שבנשמה, ככה הכתם של החטא נראה, וככה הוא מונע את ההרמוניה היפה שלה עם ההויה, עם יפיה ותפארתה, עם כבודה וקדושתה, ויראת החטא באה.</p>
						</div><!-- .entry-content -->


					
					<h1 class="entry-title">תו</h1>
					
					<div class="entry-content">
					<p>תו. האליליות לא תוכל להרגיש בכיעור של החטא. הניצוצות הפזורים, הפרודים כל אחד לעברו, לבצעו, עם כל האפשרות להבלטת יופי שיש בכל אחד בפני עצמו, מפני החלקים שנערכים במשטר הגון ואסתתי בקרבו ובחוגו, אין בהם אותו תפארת עולם הסוכם את כל ההויה החיצונית והפנימית לסך שלם אחד, המכניס את תנועות החיים הגשמיים והרוחניים עם כל הדר המציאות לדיר אחד, ומזקק את כל חלק לחבירו זקיקה מוחלטת של פאר חי העולמים. רוח הטומאה ורשעה חלוטה מחוברת היא עם האליליות. רצח ונאף ופנה אל אלהים אחרים מצרנים הם זה לזה. תפארת של אמת היא ההרמוניה בעצמה, הדרת האחדות ביקרתה. </p>
						</div><!-- .entry-content -->


					
					<h1 class="entry-title">תז</h1>
					
					<div class="entry-content">
					<p>תז. הגבורה שהכפירה משתוקקת אליה, לא תוכל לעלות בידה. קצף ימלא האדם על חולשתו, ולעזור מאומה לא יוכל. הרחבת הגבולים, העלאת האדם לשורש נשמתו, והכרת הנשמה לחלק אלוה ממעל, ברב עז ותעצומות, משיבה לאדם את גבורתו. והתעלותו למרומי האלהות ברצונו היא תלויה, ובאחרית כל, לכל היא מובטחת, ומהאחרית המאושרת מתעלה האדם ומתאמץ בכל זמן ועדן.</p>
						</div><!-- .entry-content -->


				
					<h1 class="entry-title">תח</h1>
					
					<div class="entry-content">
					<p>תח. כשם שמדברים בחכמת הנפש, בפסיחולוגיה, מצד השירה והפיוט שבהסתכלות פנימית במעמקיה, ובמדע מצד הופעותיה בחיים הגלויים, כן מדברים באצילות האלהות, בתור נפש ההויה, מצד ההסתכלות השירית שברוח הקודש, באור הפנימי, ומצד המדע האלהי בהופעות הסדרים, המעשים והחזיונות, בכלים. והנשמה עצמה מתעלה היא מחוקי הפסיחולוגיה המתגלים, והאצילות האלהית היא ממעל להבריאה.</p>
						</div><!-- .entry-content -->


					
					<h1 class="entry-title">תט</h1>
					
					<div class="entry-content">
					<p>תט. החוצפה שבעקבא דמשיחא באה מפני ביסום העולם, והתפרצות האורה העומדת לבוא, ועדיין לא סגלה לה את כל אפיה. ההכרה האלהית מתפרצת כנחל מים, וכל רעיון דוחק רעיון. כמה שהתבונה עומדת על איזה מכון של השערת שיגוב, מיד שפעה רבה באה, שמגלה את הקוטן שבשיגוב הקודם. ועד שלא הספיקה ההזרחה השניה להתאזרח בנשמה, בא עוד גל אור חדש. וממהירות השטף, אין העין רואה, והחזיון מתהפך לאיזו בליטה של שלילה, עד שהכלים מיתקנים, והאורה האלהית מסתדרת ברוח ובמעשה.</p>
						</div><!-- .entry-content -->


					
					<h1 class="entry-title">תי</h1>
					
					<div class="entry-content">
					<p>תי. ישנם אנשים גדולים כאלה, שמהלך רוחם הוא כל כך נשא, עד שמצדם אם כל העולם היה במעמדם, היו המצוות בטלות כמו שיהיה לעתיד לבא, לימות המשיח או תחיית המתים. והם בכל זאת מקושרים הם במצוות הרבה מאד, לא למענם, כי אם למען העולם כולו, המקושר עמם. וכשהם באים אל הפרטים, לעסוק בהם מצד עצמם, מוצאים הם סתירות נפשיות גדולות כאלה, שהם נמוגים מרוב יגונם. וכשבאים לעסוק בתורה ובמצוות בפרטיות בשביל העולם, יושפע עליהם מעין של גבורה ושל קדושה, שאין דומה לו. </p>
						</div><!-- .entry-content -->


					
					<h1 class="entry-title">תיא</h1>
					
					<div class="entry-content">
					<p>תיא. אי אפשר להיות זוכה לענוה כי אם על ידי דבקות אמתית בהקב"ה. והמוכשר לדבקות של אמת, ראוי לו להרבות בלבישת תפילין, ואז יהיה באמת מלא ענוה.</p>
						</div><!-- .entry-content -->


					
					<h1 class="entry-title">תיב</h1>
					
					<div class="entry-content">
					<p>תיב. האדם הגדול, כשהוא מכניס את עצמו יותר מדאי במדת הפרטים, בין בלימודם בין בחרדתם, הרי הוא מתקטן, ומעלתו מתמעטת, וצריך לשוב בתשובה מאהבה, מתוך גדלות הנשמה, לקשר את תוכן חיי נשמתו בענינים גדולים ונשגבים. ומובן הוא שלא יזלזל חלילה בשום פרט, ויוסיף תמיד אומץ וקדושה מעשית גם כן. ההרגשה של הנשמה הגדולה עמוקה היא, והחוש המוסרי שלה חד הוא ונוקב עד התהום, ואם לא תבוא הארה המענגת ומשמחת מתוך הסתכלות כללית, להסיר את האיום של חרדת הפרטים שאין להם קץ, מוכרח הוא להיות נמוג ביגון חרדתו, ומתבטל על ידו מתורה ומתפילה, וממושכלות עליונים, שהם יקרים מכל.</p>
						</div><!-- .entry-content -->


					
					<h1 class="entry-title">תיג</h1>
					
					<div class="entry-content">
					<p>תיג. האומרים לבקש ציורי רוח כאלה בהשגת העולם שאין עמם הכנעה, כדי שיהיה האדם מלא גבורה, שמזה באים הם לידי כפירה, הם טועים טעות מוסרית, שבלא הכנעה לא יעמוד האדם בפני נטיותיו הרעות, האוכלות את כחו הרוחני, שהן מתגברות בו. ודוקא על ידי הכנעה מלפני ד', שהוא המקור של שלמות הקדושה והטוב, יכנע הרע, ואפשר למוסר טהור לצאת מן הכח אל הפועל. אמנם אם באמת כבר טהר האדם את כל עצמיותו, עד שאין בו תערובות רע, אז איננו מוצא בגדולת ד' כי אם גדולה ויקר, ויראה כזאת המעטרתו כבוד והוד ומרהבת את נשמתו, שאין לה שום דוגמא בכחות הנפש בלא שפעת הקדושה האלהית העליונה.</p>
						</div><!-- .entry-content -->
					

				
					<h1 class="entry-title">תיד</h1>
					
					<div class="entry-content">
					<p>תיד. כשמרגישים את היסורים של מצרי שאול שעל ידי המעשים הרעים והמדות הרעות, וחסרון התורה הבא מביטול תורה, וצער מניעת הדבקות האלהית, כל אלה הם אש מצרף לטהר את הנשמה, ומהם יצפה אדם לישועה.</p>
						</div><!-- .entry-content -->


					
					<h1 class="entry-title">תטו</h1>
					
					<div class="entry-content">
					<p>תטו. היצר הרע איננו מתכתש בתוכיותו של אדם כי אם על ידי הפרטים של התורה והמוסר, והיצר הטוב מתחזק על ידי ההופעות הכלליות, הבאות אחר שהנשמה מטהרת בביעור הסיגים שבתוכה.</p>
						</div><!-- .entry-content -->


					
					<h1 class="entry-title">תטז</h1>
					
					<div class="entry-content">
					<p>תטז. הניסים מבארים הם את האמונה האלהית, שהיא ממעל לכל גבול, והשלמות האלהית נקבעת על ידי אמונה קדושה זו בנפש. וכשתגמר לגמרי האמונה את תפקידה, ותוציא את הנשמה לאורה, אז לא תהיה צריכה לעצמיות האמונה בהניסים ולזכרונם. אבל אין השלמת האמונה ברום קדשה באה, כי אם על ידי קביעות קשר האמונה בניסים בפועל. ויציאת מצרים, והניסים הכרוכים בה, היא יסודם, שממשכת והולכת עד לימות המשיח, שאז לא תהיה יציאת מצרים עוד ליסוד עקרי, כי אם או טפל לעקר, או דבר שכבר שמש את תפקידו לגמרי, ולא יאמר עוד חי ד' אשר העלה את בני ישראל מארץ מצרים, כי אם חי ד' אשר העלה ואשר הביא את זרע בית ישראל מארץ צפונה ומכל הארצות אשר הדחתים שם, וישבו על אדמתם. והאורה המשיחית תשיב את הזוהר העליון של האדם לאיתנו, ותהיה לכן גבוהה מכל התגלות אלהות שעד כה, עד שאפילו תורה שבעולם הזה הבל הוא כלפי תורתו של משיח. וזוהר עליון של אדם הראשון שואב את טל חיי קדושתו ואשרו מן ההווה, ואיננו נזקק לשעבר, ממעמק הדעת והחיים, ולא מן הזכרון.</p>
						</div><!-- .entry-content -->


					
					<h1 class="entry-title">תיז</h1>
					
					<div class="entry-content">
					<p>תיז. הצדיקים הגדולים מלאים אהבה הם. ואהבתם הגדולה אינה ראויה שתמלא בכל דבר, כי כל הדברים שבעולם קטנים הם לעומת חוש אהבתם, ואין דבר שיוכל למלא את אהבתם כי אם הענין האלהי. וכל הדברים שבעולם הם אוהבים, מפני שכולם הנם תוצאותיה של האורה האלהית.</p>
						</div><!-- .entry-content -->


					
					<h1 class="entry-title">תיח</h1>
					
					<div class="entry-content">
					<p>תיח. בשעה שרוח הקודש הנובע מכנסת ישראל שורה על האדם, רואה הוא בעיניו איך שכל תורה שבעל פה כולה לכל פרטיה, היא הסתעפות רוחה הקדוש של האומה כולה. וכולם יחד, הפרטים ופרטי הפרטים, מציגים הם במלא החיים והאורה את נשמתה בכל מלא קומתה. ומתוך האהבה הגדולה שמתגלה בנשמה להאומה כולה וכל סגולת נשמתה, מתפשטת אהבה טהורה תמידית עליונה על כל תורה שבעל פה, והאהבה מבהקת את ההכרה של הפרטים, ומחדרת את הכשרון להוציא דבר מתוך דבר בבינת אמת, וממנה חוזרת החבה בקדשה העליון לתורה שבכתב ברום תפארתה, ושניהם יחד מתנוצצים בגוונים נהירים בתור שרש נשמת האומה וענפיה. </p>
						</div><!-- .entry-content -->


					
					<h1 class="entry-title">תיט</h1>
					
					<div class="entry-content">
					<p>תיט. הצפיה הרוחנית מלאה היא בהירות הזכרון הכללי, זכרון גדלה של האומה וכל הודה בעבר, וכמו כן היא מופעת משכלול התקוה בעתיד. ואלה שתי ההופעות משכללות את הנפש כולה, ומזה באה החבה הגדולה למצוות התלויות בארץ ובמקדש, וכל הרגשות התלויים בהן.</p>
						</div><!-- .entry-content -->	
					

				
					<h1 class="entry-title">תכ</h1>
					
					<div class="entry-content">
					<p>תכ. הגילוי הסקירתי הרוחני הפנימי במעמקי נשמת ישראל, מציג לפנינו את כל התורה המעשית כולה בצורתה הפנימית, האידיאית, על כל פרטיה. כל ההתפשטות של תורה שבעל פה, עם ענפי ענפיה, כולם כאחד חיי האומה הם עצמם, הנובעים ממקור עליון, ומחוטבים בחטיבה איתנה. ומתוך רישום זה של גילוי נשמה זו, באים לידי עילוי יותר נשגב, והולכים ומתעלים, ומדרגות העליוניות של רוח הקודש הולכות ומתגלות. הכל לפי השקידה של התורה ומעשים הטובים, עילוי המדות, וההארה של הדבקות האלהית ברוח דעת עליון.</p>
						</div><!-- .entry-content -->


					
					<h1 class="entry-title">תכא</h1>
					
					<div class="entry-content">
					<p>תכא. הנשים, מדת הנפש זורחת בהן, על כן רשמי הקודש קבועים בהן, ודי שהן מחיות אותם על ידי מקצת המצוות שבידן, ואינן צריכות לתחית רוח תדירי של תלמוד תורה. האנשים, הרוח מאיר בהם, והוא הולך ואינו פוסק מתנועותיו הרוחניות, ועלולים הם מאד לירידות, כשם שהם עלולים לעליות, והם צריכים לתחית רוח של תורה. אמנם כשהם קובעים עתים לתורה מסעדים הם את רוחם הסוער, ותומכים אותו שלא ימוט. אמנם, כל זה הוא במדת רוב בני אדם, אבל בעלי הנשמה, הם כנחל שוטף, שאינו פוסק רגע מחידוש עולמי עד, והם צריכים להיות שרויים באורה של תורה באין הפסק כלל. הם כדגים שבים, שכולם במים ואינם יוצאים ליבשה כלל. על אלה נאמר, כל הקובע עתים לתורה מפר תורה. ותורתם התדירית שאינה פוסקת, יש שהיא תורת פה, המתגלה בדיבור, ויש שהיא תורת המחשבה, הדבקות השכלית ההולכת ועולה תמיד.</p>
						</div><!-- .entry-content -->


					
					<h1 class="entry-title">תכב</h1>
					
					<div class="entry-content">
					<p>תכב. באנושיות בכללה לא שייך לומר חסרון מדותי, כי אם ביחוסו לשאר היצורים, שעוד לא עלה העולם עד לגובה זה לחוש חוש מוסרי כזה. אבל לענין אומה מיוחדת, שייך לומר חסרון מוסרי, כשמתגבר בה חלקה הרע. והצד הסיגי שבכנסת ישראל הוא גדול וחריף מאד, לפי גודל כחה של האומה לטוב, כעין כל הגדול מחבירו יצרו גדול הימנו. והגלות מצרפת סיגים הללו.</p>
						</div><!-- .entry-content -->


					
					<h1 class="entry-title">תכג</h1>
					
					<div class="entry-content">
					<p>תכג. ההשגות הולכות בדרך הופעה ועבודה. כלומר, הופעה פתאומית המזרחת אור על תכנים ידועים, ולפעמים מזרחת הופעה אחת עולמות מלאים, ואחר כך בא זמן העבודה, לברר את הפרטים הכלולים בההופעה. וכשם שאצל כל יחיד באה הופעה המצריכה אחר כך לעבודה, והעבודה אינה כי אם מבררת את רכושה של ההופעה, כן בציבור, התגלות עליונה הפועלת עליו, מצרכת עבודת דורות לברר כל הגנוז בה. ולעולם לא תשיג העבודה את קץ כל גניזתה של ההופעה, שהיא הרבה למעלה מהראשונה. הופעת ההופעות היא מתן תורה, שכל הדורות הולכים וחותרים, הולכים ועובדים, לגלות את אורה, ואפילו ברקי הופעתם הם תולדותיה של הופעת עולמים זאת. </p>
						</div><!-- .entry-content -->


					
					<h1 class="entry-title">תכד</h1>
					
					<div class="entry-content">
					<p>תכד. השכל מחובר הוא מהמושגים הפנימיים, שבאים לאדם מתוכיותו, ומתגלים בו בתור דבר ההולך ומתגלה מפנים לחוץ, ומהמושגים החיצוניים, שבאים לאדם מחוץ לפנים. והם נפגשים זה בזה, ומחיבורם ותסיסותיהם מתעוררת התחיה השכלית בכל הרחבותיה.</p>
						</div><!-- .entry-content -->


					
					<h1 class="entry-title">תכה</h1>
					
					<div class="entry-content">
					<p>תכה. הדעת צריכה להתרחב ולהתעמק. עומק הדעת הוא מכוון עם הרצון. כשהדעה מתעמקת, נוטלת היא עמה את הרצון בכל מקום שהיא מתפשטת.</p>
						</div><!-- .entry-content -->	


				
					<h1 class="entry-title">תכו</h1>
					
					<div class="entry-content">
					<p>תכו. לפעמים הרצון חלוש מפני חולשת הגוף, והצד הרוחני אינו מוכשר להתבסס יפה מפני חוסר אחיזה חמרית מבונה. והעזיבה החמרית מוסיפה מכאוב בזה, במקום שהבראת הגוף בסדר היא מעלה את האור הרוחני ומחזקתו. וכלל זה נוהג גם בעם כולו, ובישראל הוא מתגלה ביחוד בעיקבא דמשיחא, בתור תביעה של חיזוק חומרי, שמכל מקום מגמתה הפנימית היא עילוי הנשמה והארתה המבהקת.</p>
						</div><!-- .entry-content -->


					
					<h1 class="entry-title">תכז</h1>
					
					<div class="entry-content">
					<p>תכז. יש צדיק שמזדמנות לו מניעות גדולות לאין חקר, משום שאם ילך במעלתו כסדרו, יבטל את מדת הדין לגמרי מן העולם, והעולם צריך לה עד עת קץ.</p>
						</div><!-- .entry-content -->


					
					<h1 class="entry-title">תכח</h1>
					
					<div class="entry-content">
					<p>תכח. הערום מכל לבוש חכמה, הכל דומה לו כמישור, על כן אינו מתפלא, ואינו בא לידי ידיעה. זאת היא מדה נוהגת בין בערכים השכליים ובין בערכים המוסריים. מי שלא נתגלתה עליו הארתה של הנשמה העליונה, אינו יכול לחזות פרעות מוסריות בהגיונות שכל בני אדם מעריצים אותם, והוא מקבל את הכל, עם הפסולת. וכיון שאור היושר העצמי מתגלה באדם, מיד רואה הוא את הפגמים המוסריים הנמצאים במחשבות שבני אדם לוקחים אותם ממקור של קודש, ורזי עולם מתגלים לפניו, והוא הולך ומעלה את המחשבות, ומטהר את הקודש מכל טומאותיו.</p>
						</div><!-- .entry-content -->


					
					<h1 class="entry-title">תכט</h1>
					
					<div class="entry-content">
					<p>תכט. חייב אדם לומר בשבילי נברא העולם, ולא יחלישו דעתו כלל מה שנמצאים רשעים מקולקלים במעשיהם ודעותיהם. ואם נטייתו היא כלפי חסד, ישכיל בדעתו שהוא יכול לזכות את כל העולם כולו, ככתוב ימלט אי נקי. אבל מילוט זה בוא יבוא על ידי מה שיתגדל תמיד במעלות הקודש, של דעת ושל קדושה וגבורה עליונה.</p>
						</div><!-- .entry-content -->


					
					<h1 class="entry-title">תל</h1>
					
					<div class="entry-content">
					<p>תל. מי שהנטיה להדעות הרוחניות, שכללותן היא דעת אלהים וסעיפיה, חזקה בו, הרי הוא בעל מקצוע זה, וצריך שיתקן כל מעשיו וכל עיוניו לקרבת אלהים בשכל טוב, וליחד את עצמו בחכמות וידיעות המודיעות לו את קונו, וידע שתמיד הוא צריך להוסיף חכמה ודעת קדושים, ויעשה לו סדרי לימוד נאותים למטרתו העליונה הזאת.</p>
						</div><!-- .entry-content -->


					
					<h1 class="entry-title">תלא</h1>
					
					<div class="entry-content">
					<p>תלא. כשלומדין עניני המצוות, וכשעוסקים בהן בהסכמת אהבה, מעוררין בנפש את האהבה העליונה ממקור ההשכלה האלהית, שיסודן של המצוות מונח שם, וזהו העלאה מלמטה למעלה. וכשמשכילים בשכל טוב עד כמה המצוות נחמדות הן, והלב מתעורר לאהבתן, עד שהידים וכלי המעשה מתעוררות לעשותן, זהו הורדה מלמעלה למטה. וכשתכונות משני מיני הרעיונות הללו מתמזגות בצורה הגונה, תופיע תכונה נפשית שלמה מאד.</p>
						</div><!-- .entry-content -->
					

				
					<h1 class="entry-title">תלב</h1>
					
					<div class="entry-content">
					<p>תלב. בתפילה אנו נפגשים עם הרגש הבא במעבר האבות, ואומרים אלהינו ואלהי אבותינו. ובמצוות הננו עולים לכללות העולם, ומתאוים לשכלולו על ידי הרמת עצמיותינו המעשית, ומברכים מתוך כך במלך העולם, אשר קדשנו במצוותיו וציונו.</p>
						</div><!-- .entry-content -->


					
					<h1 class="entry-title">תלג</h1>
					
					<div class="entry-content">
					<p>תלג. מקוה ומעין, מחדש ומקבל. זה שבחו במנוחה, באשבורן, וזה שבחו בשטף, בזוחלין. בור סיד, ומעין המתגבר.</p>
						</div><!-- .entry-content -->


					
					<h1 class="entry-title">תלד</h1>
					
					<div class="entry-content">
					<p>תלד. כל הנושאים שבהויה וברעיון הם חומר לרוח האדם להתעלות על ידם. ובדרך הרגיל מחולקים הם למדרגות, זה למעלה מזה, ועל פי התעלות גדולה הכל עולה במעלות הקודש. וזאת היא מדתו של רב המנונא סבא, דלא הוה שאיב מכדא, דאיהו כ"ד ספרין דאורייתא, אלא הוה שט בימא רבא. ומשום הכי דוקא הוה יכיל לסדרא פירקא דמילא דשטותא לתלמידוי לפני הצעת מילי דחכמתא, כדי לקיים ויתרון האור מתוך החושך. </p>
						</div><!-- .entry-content -->


					
					<h1 class="entry-title">תלה</h1>
					
					<div class="entry-content">
					<p>תלה. אין ההשקפה השופנהוירית על דבר הרצון רחוקה מצד עצמה, כל רעתה היא רק מה שתחת להבינה בתור אחד מחזיונות המציאות, יבין בעל השיטה עצמה אותה בתור כל המציאות וסבתה. וזאת היא עקשות, היוצאת מהוכחה של לא ראינו, שאינה ראיה, במקום שכל פקוחי העינים הרוחניים הנם רואים לא רק רצון עור וחרש, אלא מלא עצה ותבונה. החרשות והאלמות שברצון, הן התגליות של השדרה התחתונה של כח היצירה בתכונה המעשית, שיש מטרה עליונה להשאירו במצב מטומטם כזה, כשם שיש מטרה כזאת בשלילת הדעת של האדם מבעלי חיים אחרים. ובראשית הקו, הרצון הוא הכל וכולל הכל, והוא הולך ומשתפל, מתגלה במיעוט אחר מיעוט, עד שבסוף מתגלה רק יסודו העצמי הנקודתי, שהוא רצון לבד, שאין עמו שום תאר חיובי אחר. רצון האדם הוא פועל הרבה על התפשטות הרצון הכללי, והוא עתיד להעלותו מירידתו וליתן לו כח וחיים, עד ששמים וארץ יהיו שמחים בתחייתם, אחרי אשר ירדו לשערי מות, באין כח חיים, ובאין רגש ודעה.</p>
						</div><!-- .entry-content -->


					
					<h1 class="entry-title">תלו</h1>
					
					<div class="entry-content">
					<p>תלו. האמונה האלהית היותר בהירה וקדושה, שרויה היא על הנשמה המלאה חופש מוחלט. כל מי שלא טהר לגמרי את מדותיו ואת מעשיו, כפי אותה המדה של הפגמים שלו, איננו ראוי להאיר בנפשו את אור אמונה העליונה, המבוססת על יסוד חופש העליון. וכל שמדת התשובה היא מתגברת באדם, והוא עלול להתדבק באהבה העליונה, החופש מתגלה עליו, והוא מתדבק על ידו באור האמונה, שורש כל הקדושות.</p>
						</div><!-- .entry-content -->


					
					<h1 class="entry-title">תלז</h1>
					
					<div class="entry-content">
					<p>תלז. כל מחשבה, שאם נבוא למצות את מדתה, מוכרחה היא להרוס את הטוב ואת האושר בעולם, הרי היא מזקת גם כשלא נמצתה עדיין. וזהו סוד הדעות הכוזבות, שהן מאבדות את כל העושר הרוחני, ומטשטשות את ההויה ואת החיים.</p>
						</div><!-- .entry-content -->


				
					<h1 class="entry-title">תלח</h1>
					
					<div class="entry-content">
					<p>תלח. יש שהאדם רוצה להיות צדיק גמור, וכל פגימה מוסרית, וכל חטא קל, מורגש בקרבו לקיר מבדיל בינו ובין אביו שבשמים, ומתוך כך עלול הוא לנפילה וריחוק. וצריך תמיד לשום לב, כי קרוב ד' לכל קוראיו, וגם אם ישנם בידיו של אדם עונות כאלה, שלפי דעתו הם מכלל הדברים המעכבים את התשובה או את התפילה, אל יתעכב בשביל כך לא מן התשובה ולא מן התפילה, כי יכול להיות שיגלו לעיניו הכרות כאלה, שימצא שמה שחשב שהוא חטא גדול, איננו כי אם קטן, או איננו חטא כלל, ולפעמים מה שחשב שהוא חטא עד כדי איבוד עולם הבא, או עיכוב תשובה וסיתום תפילה, הוא זכות גדולה, המרוממתו עד למעלה בקודש.</p>
						</div><!-- .entry-content -->


					
					<h1 class="entry-title">תלט</h1>
					
					<div class="entry-content">
					<p>תלט. כל המצוות צריכות להיות מיוסדות בהמוסר המדותי, אלא שהן הולכות בדרך עמוק מאד, שהעין הפשוטה לא תוכל להגיע אליו. ומכל מקום גם בלא דעת והכרה הפעולה נפעלת, אלא שהיא מוסיפה יפעה כפי התגלות הדעת של היחס שבין המצוה והמוסר הנפשי.</p>
						</div><!-- .entry-content -->


					
					<h1 class="entry-title">תמ</h1>
					
					<div class="entry-content">
					<p>תמ. ההסברים הנסתרים שבחכמה האלהית, מועילים הם להעמיד את הענין האלהי בכל התארים החיוביים, בסילוק הגמור של החסרון שבהם, ובההשתלמות העליונה של השלמות שבהם, שרק באופן זה באה הדבקות האלהית למדריגת פועל החיים בכל פרטיהם. מה שאין ההגיון והסילוק השלילי יוכל לגרום, כי אם לפרנס אחד מארחות ההכרה האנושית לבד. על כן האמונה היא תמיד מגלה את הנסתר, ומשארת אותו בתכונתו הנסתרת, כדי שיהיה כח המחיה את החיים כולם, הכולל את הכל, ולא המפתח רק איזה פרט, אפילו אם יהיה היותר נכבד שבפרטים.</p>
						</div><!-- .entry-content -->


					
					<h1 class="entry-title">תמא</h1>
					
					<div class="entry-content">
					<p>תמא. התנועות הרוחניות של השכל ושל הרצון, שתיהן צריכות להיות מסודרות, וסידורן תובע חינוך מעשי, שהוא סוד התורה.</p>
						</div><!-- .entry-content -->


					
					<h1 class="entry-title">תמב</h1>
					
					<div class="entry-content">
					<p>תמב. העולם כולו עסוק בפירורים של מחשבות, שאינו יכול למצא את האחדות החיה שבהם, ומתוך ריבוי הפירורים האחדות מסתתרת. באים בעלי הרעיון הפנימי, וגוללים את האור האחדותי, ואינם מתחשבים אם התעמולה של פירורי המחשבות תלחץ על ידם וכמותם תתמעט.</p>
						</div><!-- .entry-content -->


					
					<h1 class="entry-title">תמג</h1>
					
					<div class="entry-content">
					<p>תמג. מה אנו חושבים על דבר המטרה האלהית בהמצאת ההויה? אומרים אנו שהשלמות המוחלטת היא היא מחוייבת המציאות, ואין בה דבר בכח, כי אם הכל בפועל. אבל יש שלמות של הוספת שלמות, שזה אי אפשר להיות באלהות, שהרי השלמות המוחלטת האין סופית אינה מניחה מקום להוספה. ולמטרה זו, שהוספת שלמות גם היא לא תחסר בהויה, צריכה ההויה העולמית להתהוות, ולהיות לפי זה מתחלת מתחתית היותר שפלה, כלומר ממעמד של החסרון המוחלט, ושתלך תמיד הלוך ועלה להעליה המוחלטת. וההויה נוצרה בתכונה כזו שעדי עד לא תחדל מהתעלות, כי זאת היא פעולה אין סופית. וכדי להבטיח את העליה בעצמותה של ההויה, נוצרה כולה בעילוי עליון, והעילוי היה יותר מכדי השיעור שתוכן מוגבל יכול להיות בפועל, אף על פי שהוא יכול להיות בכח. על כן בהופעת ההויה בפועל נתקלקלו הדברים, והכחות נסתבכו זה בזה, והנם עוסקים במלחמה חריפה, עד שתנצח המחשבה המוחלטת האין סופית של הטוב, ויתוקן הכל, בצירוף העילוי של נתינת מקום להשלמתה של עליה בלתי פוסקת, שזהו עדן מיוחד, שבזה הבריאה משלמת את כבוד בוראה. </p>
						</div><!-- .entry-content -->
						

				
					<h1 class="entry-title">תמד</h1>
					
					<div class="entry-content">
					<p>תמד. שאול היה יותר גדול מדוד, ולכן בעצם נשמתו האירה מדת הרחמים גם על עמלק. אבל זו היא מדה שהיא רק מכשרת מלוכה, מאירתה לתקופה, ואינה יכולה להמשיכה, מפני חשכת העולם, ומתוך כך אינה יכולה להעלות את העולם. אבל חסידי עולם צריכים להיות בכל דור, אוחזים במדותיו של אברהם ברעיון, שחסדם מתפשט על הכל, ומוצאים הם את הטוב בכל מקום, ותורת חסד על לשונם.</p>
						</div><!-- .entry-content -->


					
					<h1 class="entry-title">תמה</h1>
					
					<div class="entry-content">
					<p>תמה. לפעמים ישנה התמדה כזאת, המאבדת את כל הונו הרוחני של המתמיד, ובטלה כזאת, הממלאה את כל עולמו של אדם קדושה וגבורה, סוד הדומיה.</p>
						</div><!-- .entry-content -->


					
					<h1 class="entry-title">תמו</h1>
					
					<div class="entry-content">
					<p>תמו. הקדמות במובנה האריסטי, בתור חיוב של מושכל ממשכיל, אינה קוצצת כל כך את ענפי המוסר, כמו קדמות החומר הקדום, בלא שום התחלה רוחנית חיובית, שלדעה זו יוכל להיות נצחון לאיזה רע מוכרח מצד תנאי החומר, מה שאין כן לדעת הקדמות המחייבת, שסוף כל סוף הטוב יחייב טוב. והכוזרי שאמר שאין פגם באמונת חומר קדום, ראוי לומר שהוא דוקא אם הוא ברעיון של התחייבות על דרך עילה ועלול מהסבה הראשונה, שאז אינה מהרסת בזה את החלטת המוסר.</p>
						</div><!-- .entry-content -->


					
					<h1 class="entry-title">תמז</h1>
					
					<div class="entry-content">
					<p>תמז. בעיקבא דמשיחא, הנשמות הן נמוכות בערך החיצוני של שיעור קומה, אבל החיים הפנימיים חזקים בהן. והרי מיום שחרב בית המקדש הקב"ה מתאבל על חורבנו, וענן אבק רגליו, והנשמות שבעקביים אינם מהלבושים, כי אם מאור חיות פנימי. אבל הדורות שלפני עיקבא דמשיחא, היו גם כן נשמות מלבושים, שאין הפנימיות מתגלה בהן, ולמראית עין עמדו במקום יותר גבוה מהעקב, אבל הינם כבגדים, שהם רק כתפארת אדם.</p>
						</div><!-- .entry-content -->


					
					<h1 class="entry-title">תמח</h1>
					
					<div class="entry-content">
					<p>תמח. קיבוץ כחות החיים העזיזים, מתאחדים להיות לכח אחד גדול, פועל בהגלות ישועת עולמים, וישראל עושה חיל. והחיים של דייגי במצוות דחביל גופייהו, לא יוכלו מצד עצמן להראות גבורת רעם כזאת.</p>
						</div><!-- .entry-content -->


					
					<h1 class="entry-title">תמט</h1>
					
					<div class="entry-content">
					<p>תמט. לפעמים כשלומדים דברים קטנים בהתפעלות מרובה כזו, שרישומה על הנפש פועל כאילו היה הענין הזה הקטן הגבוה שבגבוהים, מתגשמת הדעת, וכנפי הרוח מתקצצות. וההדרכה הישרה היא ללמוד כל ענין בהתפעלות של שמחה, שיש בה הרגשה כפולה, רגש של גדולה עליונה, מתוך שכל סעיף קטן רוחני הלא משלים הוא את עץ החיים כולו, ומתוך כך הכל הוא גדול, ורגש שני, שבתוכיות הפרטיות של כל ידיעה, ובפרט תורית, יש בה ערך חשוב מאד, שראוי להעריכו בשמחת כבוד לפי מדתו. ואש של מעלה ואש של מטה מתחברות ביחד, להאיר ולחמם את הנשמה. </p>
						</div><!-- .entry-content -->


				
					<h1 class="entry-title">תנ</h1>
					
					<div class="entry-content">
					<p>תנ. יש להעלות את הדמיון האנושי ואת כל הרצונות הטבעיים שלו, בין ביחיד בין בציבור, להרום היותר עליון. והעליה השכלית והשירית העליונה, מורידה היא רצונות ודמיונות נשגבים, המביאים ברכה רבה. וכשהזרמים העולים והיורדים נפגשים בדרכם בתכונה הרמונית, הווה עונג אצילי ושמחת עדנים, המתגלה לישרי לב. </p>
						</div><!-- .entry-content -->


					
					<h1 class="entry-title">תנא</h1>
					
					<div class="entry-content">
					<p>תנא. חלקים ידועים של הדמיון ושל הרצון משליכים בתור פסולת, חותכים וזורקים בתור ערלה, והמותר עולה ומתקדש. </p>
						</div><!-- .entry-content -->


					
					<h1 class="entry-title">תנב</h1>
					
					<div class="entry-content">
					<p>תנב. התורה מורידה למטה את העולם הרוחני אל האדם, ובזה כל התענוגים העליונים פתוחים לפניו, וזהו אושר האדם ותכלית יצירתו. ולהוריד את העולם הרוחני אליו, צריך שירגיש שהוא חסר לו, והיינו אני את דכא, ופסל הקב"ה כל הרים וגבעות שבעולם ולא השרה שכינתו אלא על הר סיני, ולא גבה הר סיני למעלה. </p>
						</div><!-- .entry-content -->


					
					<h1 class="entry-title">תנג</h1>
					
					<div class="entry-content">
					<p>תנג. חוסר התורה הוא הגיהינם בעצמו. ושטף הרצון החיצוני שנגד רצון הפנימי, הם מצרי גיהינם, המתגברים לפי אותו הערך של מניעת אור התורה. </p>
						</div><!-- .entry-content -->


					
					<h1 class="entry-title">תנד</h1>
					
					<div class="entry-content">
					<p>תנד. כל מה שאדם מתגדל, מתגדל העולם כולו עמו.</p>
						</div><!-- .entry-content -->


					
					<h1 class="entry-title">תנה</h1>
					
					<div class="entry-content">
					<p>תנה. כדי לאהוב יפה את העולם הזה, צריכים להשתקע מאד באהבת עולם הבא, ולעשות את כל השכלולים של עולם הזה בתכלית הרחבתם, הכנות רחבות, בשביל הפרטים ובשביל הכלל כולו, לחיי עולם הבא. רק אז תצעד התרבות את דרכה בטח. חכמה גדולה זו יודעת היא האמונה, ומתוך גדלה סופה לכבוש את כל העולם כולו. ובעת אשר היאוש ימלא את כל נשמה, וחיי העולם הזה יעשו כל כך מזולזלים, תבוא אהבת עולם הבא ותתן טל של חיים להחיות בו את חיי עולם הזה. וזקנים וצעירים יחדיו יביטו אליו וינהרו, ומלכים ושרים, ולוחמים וגבורים, ימצאו בו מקור לשד חייהם.</p>
						</div><!-- .entry-content -->
					

				
					<h1 class="entry-title">תנו</h1>
					
					<div class="entry-content">
					<p>תנו. הנטיה המינית הולכת היא וזורמת אל העתיד, אל שכלול החיים, שיביא הזמן, את חיי העולם הבא בעולם הזה. ומתוך שהחיים העתידים הנם מלאים הוד ונועם מלא, על כן גדולה היא שאיפת החפץ, ועז הרצון של נטית עולמים זאת, והקדושה המגמתית רק עליה היא משרה את אורה. והנפש הטהורה מנהגת את נטיה זו למגמתה, בגידור התורה, החכמה, היושר והצניעות, מקורי הצדק. כל מאן דנטיר ברית איקרי צדיק. ויסוד קדושתן של ישראל הוא קשור בעולם העתיד, ורוח קדושה הולך וחופף על כלל האומה ופרטיה. ועמך כלם צדיקים.</p>
						</div><!-- .entry-content -->


					
					<h1 class="entry-title">תנז</h1>
					
					<div class="entry-content">
					<p>תנז. ההשקפות הגדולות עושות לגדולות את המחשבות היותר קטנות המצויות אצל כל אדם.</p>
						</div><!-- .entry-content -->


					
					<h1 class="entry-title">תנח</h1>
					
					<div class="entry-content">
					<p>תנח. צריכים אנו להקנות לנו את ההסתכלות של קנין השלום, השכלי והמוסרי. לא נרצה לאבד את כל מה שאינו בחוגנו, מפני היראה מסתירותיו. בבטחה נוכל ללכת דרכנו, אין יראה מסתירות, כי הכל מתאחה ומתאחד. אפילו מפני עצמו, מפני קלקוליו המוסריים, אין צריך להתירא יותר מדאי. אומץ הלב הוא יסוד הנצחון.</p>
						</div><!-- .entry-content -->


					
					<h1 class="entry-title">תנט</h1>
					
					<div class="entry-content">
					<p>תנט. אין לשער גודל ערכה של הידיעה הרזית בדבר שתי נפשות, הקדושה והטמאה, אשר לאדם, ואיך שכל אחת שואפת להגדיל ממשלתה בגויה האנושית. כי רק בהבנה זו נוכל להביט אל מסתרי הנפש, ולהבין עלילות בני אדם, והחכמה המוסרית על ידי הכרה זו תוכל בבטחה לנהל את מעשיה, באין דרך של סתירות. ולמעלה מזה באה הידיעה על דבר הנפש הקדושה בעצמה, ששני רוחין הן, רוחא דעלמא הדין ורוחא דעלמא דאתי. וראוי להכיר ששני רוחות הללו גם הם נוהגין קצת מלחמה ביניהן, אלא שהיא כבר מלחמה של שלום, מלאה אהבה וכבוד, שכל רוח רוחש לחבירו. אבל שנים הם, ובזמן שהאחד מתגבר, ושאיפות עלמא דאתי מתמלאות בלב בכל גבהן, לא יוכל אז רוח דעלמא דין להמשיך כל כך את מעשיו, גם את המעולים שבהם. ובזמן שרוח דעלמא דין מתגבר, אז יושב הוא ממרחק רוחא דעלמא דאתי, ושולח הוא רק ניצוצים קלים, להאיר את דרך רוחא דעלמא דין כשהוא הולך למישרים. מיוחד הוא יצחק מאחר העקדה, שחי בו רק רוחא דעלמא דאתי, ומתוך גודל הופעת האור העליון עליו, הוא הוא החותם את מחשבת הסליחה לעתיד לבוא, ולא יאמר בתשובה על שאלת בניך חטאו, ימחו על קדושת שמך, כמו אברהם ויעקב. כי קיום העולם, ועוצם החסד, המביא לסליחה גמורה, לקוח הוא דוקא מרוח העליון, המתנשא ממעל לעלמא הדין, אשר על כן יוכל להחיותו תמיד, ולהשקיף עליו השקפה לטובה, בכל עומק פרטיותו וכלליותו. ומי שהוא למעלה מכל עולם הזה, מוצא את כל טוב עולם הזה לפניו, וזורע ומוצא מאה שערים, והולך הלוך וגדול.</p>
						</div><!-- .entry-content -->


					
					<h1 class="entry-title">תס</h1>
					
					<div class="entry-content">
					<p>תס. מכירים אנו את רצון העולם, המדרגה המתגלה בתור נפש החיים שבההויה, בתור רצון פועל ושואף, שסעיפיו מתגלים בכל, בדומם צומח חי מדבר, בכל פרטים ופרטי פרטים, ובכללי כללים. הולכים אנו עמו להיקף כללותו, באים אנו לידי החלטה שמגמה יש לרצון זה להתעלות. מתעלה הוא על ידי מה שגילוייו הפרטיים מתעלים, נשמתיהון דצדיקיא משביעים אותו רצון, צינורותיו מתפתחים, ושפע עדנת רצונו מזיל כל טוב, חיים, שלום ועדנים. ומזרמי רצון וברכה הללו, מסתגל הרצון הכללי לקבל מחפץ עליון, מאור רצון ועז העולה למעלה, הגבוה ומתנשא ממנו, המקיף את העולמים האידיאליים, בכל מילואיהם, שפעת ששון וברכת עולמים. והעולם מתבסס, וכל רעיון וכל מעשה מתברך, והברכה מסגלת את המחשבות לקבל רשמי הגודל בלא תערובות דמיוני כזב, בלא חולשה של ספיקות, ובלא גרם של היזק, והכל הולך למישרים. וצדיקים שמחים לפני אלהים, עושים את עבודת הקודש של חכמה ודעת, של מוסר וצדק, של סיגול אל קודש, אל גבורה והוד, בהכרה ברורה, במטרה מסומנת. ורוחא דמלכא משיחא הולך ופועם בעולם. קול דודי הנה זה בא מדלג על ההרים מקפץ על הגבעות. </p>
						</div><!-- .entry-content -->


					
					<h1 class="entry-title">תסא</h1>
					
					<div class="entry-content">
					<p>תסא. לחום נלחום בקטנות, שאינה מניחה אותנו לחשוב במנוחה, בפרטיות, את המון הגדולות האצורים בנשמה.</p>
						</div><!-- .entry-content -->	
						

				
					<h1 class="entry-title">תסב</h1>
					
					<div class="entry-content">
					<p>תסב. למה באה השבירה? לפי שהאלהות נותנת היא לפי כחה, והמקבל מוגבל הוא, אם כן תהיה הטובה מוגבלת, על כן נותן הוא הטובה בלא שיעור, לפי מדתו, ותהיה אלהית, בלתי גבולית, ואף על פי שלא יוכל המקבל הנברא לקבל כי אם כשישבר לגמרי, ויבנה בתשוקתו לשוב למקורו הבלתי גבולי, להתאחד באלהות. ובזה יעשה הנברא את עצמו, ויהיה במדרגת השלמות של בורא, ויתעלה ממעל לגבול של נברא, מה שלא היה אפשר בלא שפעת רב טוב למעלה ממדרגת אפשרות קבלתו, שהיה תמיד רק במדרגת נברא, ולא במעלת בורא כלל. </p>
						</div><!-- .entry-content -->


					
					<h1 class="entry-title">תסג</h1>
					
					<div class="entry-content">
					<p>תסג. האנשים הטבעיים שאינם מלומדים, יש להם יתרון בהרבה דברים על המלומדים, בזה שלא נתטשטש אצלם השכל הטבעי והמוסר העצמי על ידי השגיאות העולות מהלימודים, ועל ידי חלישות הכחות וההתקצפות הבאה על ידי העול הלימודי. ומכל מקום הם צריכים לקבל הדרכה בפרטי החיים מהמלומדים, והמלומדים צריכים תמיד לסגל לעצמם כפי האפשרי להם את הכשרון הטבעי של עמי הארץ, בין בהשקפת החיים, בין בהכרת המוסר מצד טבעיותו, ואז יתעלו הם בפיתוח שכלם יותר ויותר. וכן הדבר נוהג אפילו בצדיקים ורשעים, שישנם רשעים כאלה שהחלק הטוב שנשאר אצלם הוא מבונה בכח טבעי עצמי וטהור כל כך, עד שצדיקים צריכים ללמוד מהם ולקבל מהם, ואז דוקא יתעלו הצדיקים במעלתם העליונה. וכן הדבר נוהג גם בכלל האומות ביחש כל אחת מהן לחבירתה, וביחוד בין אומות העולם לישראל.</p>
						</div><!-- .entry-content -->


					
					<h1 class="entry-title">תסד</h1>
					
					<div class="entry-content">
					<p>תסד. הקדושה העליונה, שהיא הדבקות האמיתית, סובלת היא מן הכל, אפילו מן תורה ומצוות, מפני הלבושים הגשמיים שלהן. ולפעמים היא מקבלת אותם בשמחה, בתור יסורין של אהבה, ועל פי רוב זוכה היא שיצאו הדברים מידי גבולם הצר לאויר חפשי ורחב ידים, מן המצר קראתי יה, ענני במרחב יה. המצר הוא מ"צ דמצוה, י"ה בא"ת ב"ש, שכשהוא מתקטן, בא עד כדי אחורים דאלהים, שהוא ר', אבל הוא עולה עד רחובות הנהר, ששם י"ה הגלוף מבהיק, ומשתפכים גלי אורותיו בכל רוחב עדנו במרחב יה. </p>
						</div><!-- .entry-content -->


					
					<h1 class="entry-title">תסה</h1>
					
					<div class="entry-content">
					<p>תסה. ברוח הקודש מקשיבים ממש איך כל דיבור ודיבור של תפילה ושל ברכה, אפילו כשיוצא בחשאי, משמיע קול רעש גדול. ולפי הטהרה והצחצחות של רוח הקודש, ככה מתגלה התוכן של התגלות קולות האדירים בריבוי הפרטים ובתוקף נועמם.</p>
						</div><!-- .entry-content -->


					
					<h1 class="entry-title">תסו</h1>
					
					<div class="entry-content">
					<p>תסו. מפני הרעיונות הנאצלים משתכחים הרעיונות המעשיים, והעולם מקבל שבירה וחסרונות בכל תהלוכותיו. באים בשביל כך אנשים מקנאים להרעיונות המעשיים ותולדותיהם, ומשיבים את כחם בעולם על ידי דחיפה של הרעיונות הנאצלים לאחור. ובעלי המחשבות האציליות מסתכלים בעין יפה בכל התיקונים הטובים שבעלי המעשה עושים, אף על פי שבאו להם על ידי אותו המהלך החשוך של דחיפת הוד האצילות. בהסתכלותם של בעלי האצילות בעין יפה בתיקונים המעשיים, מתבסמים הרעיונות המעשיים, והולך עולם העשיה ומתחבר בעולם האצילות, על ידי האמצעיים הנשגבים של עולם היצירה, המלא רגש ודמיון, ועולם הבריאה, המלא בינה ושירה.</p>
						</div><!-- .entry-content -->


					
					<h1 class="entry-title">תסז</h1>
					
					<div class="entry-content">
					<p>תסז. ישנם צדיקים כאלה, שמרוב נטייתם לקדושה עליונה, אהבת עולם הזה מתרוקנת כל כך מלבבם, עד שגם אותו חלק האהבה הראוי להיות בלבו של אדם לעולם הזה, חסר להם. ובשביל כך הם מוצאים פגמים בתכונתם האישית, ואינם יכולים למשול בעולם, עד שהם מחזירים את האהבה לעולם הזה על ידי תפילה. שהיא חיי שעה, ועל ידי עמקי הלכות, וכל עניני הנגלות שבתורה בהסתעפות פלפוליהם. ואז נעשית אהבתם לעולם הזה אהבה של קדושה, המתאחדת באהבת תורה, והעולם כולו מתעלה על ידם.</p>
						</div><!-- .entry-content -->
						

				
					<h1 class="entry-title">תסח</h1>
					
					<div class="entry-content">
					<p>תסח. חכמי לב מכירים באמת את האפסיות של עולם הזה מצד עצמו, והם מעלים את מחשבתם וציור עולמם למעלת עולם הבא ואשרו. ומתוך שהם מסתכלים שכל ההויה המשך אחד יש לה, ממילא נעשה עולם הזה גם הוא מפואר אצלם, ומתוך כך הם דורשים לתקנו ולשכללו. ומזה יבוא הרצון של התרבות והשכלול של חיי עולם הזה על ידי צדיקים קדושי רוח, שיעלה בעז רוח על כל מה שגילה רוח האדם מצד אהבתו החיצונה לעולם הזה מצד עצמו, מפני שאהבה זו מיוסדת על תוהו ועל שקר, אלא שהדבר נדרש לקיום העולם וישובו שיהיו משתגעים בעולם, אבל יותר הרבה מזה יהיה הישוב הבא מדעה שלמה.</p>
						</div><!-- .entry-content -->


					
					<h1 class="entry-title">תסט</h1>
					
					<div class="entry-content">
					<p>תסט. תכלית הכל הוא לדעת את ד'. כל מה שהחכמה מתגדלת באדם ובעולם, צריכים תמיד להתחיל מראשית הכל. אבל כמה מכאיבה היא דעת ד' חשוכה, כשהיא אינה פוסקת מלהדאיב נפשו של אדם, היא מארה שמכלה את כל, בולעת היא את כל מרץ, כל כח וכל כשרון, מהפכת היא הוד לדוה. הוי לה לידיעה ושאיפה רוחנית, שאינה עומדת על הבסיס הרחב של כל הצרכים הגשמיים הישרים, שלאדם היחידי ושל החברה. עצלות הדעת וחלישות, הגורמת לאדם לפול בשחיתות של תעתועים, מגלמת בתוכו מין נטיה רוחנית, שכל תוכן גשמי ישר נדמה לחטא לעיניה. וזאת היא העוכרת את הכל, וזאת היא הרשעה והפתיות, שאור ד' ההולך ומתעלה מגרשו בכל כח מן הארץ.</p>
						</div><!-- .entry-content -->


					
					<h1 class="entry-title">תע</h1>
					
					<div class="entry-content">
					<p>תע. כל מחשבה, עולם מלא בפני עצמו הוא. מכל מחשבה יכולים להתפשט צינורות רבים, שימלאו עולם ומלואו בשפע אורה. בכל מחשבה יש חזיון מיוחד, שאם נבוא לדמותו לחזיון שבמחשבה אחרת, נמצא שהם סותרים זה את זה, ותיכף לסתירתם הבולטת, נמצא שהם גם כן בונים זה את זה.</p>
						</div><!-- .entry-content -->


					
					<h1 class="entry-title">תעא</h1>
					
					<div class="entry-content">
					<p>תעא. לפעמים מסתתרים האורות המצוחצחים מהנשמה, מפני שהם עולים בשורש הנשמה למעלה, לקבל ממנו שפע חיים ורצון ושכל עליון, ולמטה בגוף נדמה כאילו הכל סתור והכל נחשך, ואז אפשר להסתכל בתיקוני עולם הגשמי בעין יפה וחודרת. ואחר כך פתאום באים האורות ממרומים, וגלי אורים רבים משתפכים בנשמה בחכמות עליונות ועדנים רבים, ולישרים סודו.</p>
						</div><!-- .entry-content -->


					
					<h1 class="entry-title">תעב</h1>
					
					<div class="entry-content">
					<p>תעב. כשלומדים בקדושה ורוממות נשמה, מצטיירת התרחבותה של כל התורה כולה, איך שהיא יוצאת ממקור קדושתה, מקדושת כנסת ישראל, וכל ההלכות הפרטיות מסתעפות בתור ענפים של אור חיים ממקור חיי האומה כולה. </p>
						</div><!-- .entry-content -->


					
					<h1 class="entry-title">תעג</h1>
					
					<div class="entry-content">
					<p>תעג. מי שחסר לו החוש של שנאת הרשעים, יוכלו התכונות, המעשים והדיעות הרעות, להדבק בו ולפגמו. ואף על פי שעל ידי גודל מיתוק של חסד, הולך האור ונזרח גם על הרשעים, מכל מקום ראוי לאחוז במדה ידועה של גבורה, שהיא ניכרת בשנאה פנימית לרשעים הגדולים, מרימי יד בתורה. ומדה זו היא כמו סנדל לנשמה, שלא תטנף רגליה ביון מצולת הקליפות, והיא משומרת על ידי תכונה זו בטהרתה.</p>
						</div><!-- .entry-content -->
						

				
					<h1 class="entry-title">תעד</h1>
					
					<div class="entry-content">
					<p>תעד. כיצד חושבין מלמעלה למטה. משערים אידיאלים רמים ומחשבות נשאות כלליות, ומתוכם מולידים תולדות, פרטים ופרטי פרטים, ענף אחר ענף, או הרבה סקירות בפעם אחת. באופן כזה הולכים הרעיונות בהרחבה, הכח המחשבי פועל את פעולתו ביושר, בשטף, והנשמה מלאה אורה ונחת רוח. אמנם כשחושבין מלמטה למעלה, מקבלים איזה פרט מחשבי או מעשי, מפצלים אותו לפצלות של ניתוחים דקים, הולכים ממנו הלאה להרעיון שהוליד אותו, ומרעיון זה למקורי יותר ממנו, וכן מטפסין ועולים, עד מרומי רעיונות נשגבים ביותר. בדרך זה יש עמל וליאות, ספיקות רבים מאד, וסיבוכי דרכים עד אין חקר, אשר הם מתבררין לפי אותה המדה שהעמל הפרטי הולך ומקבל שפע אורו מהתכונה של המחשבה הישרה שמלמעלה למטה. וכששתי הנטיות המחשביות מבטשות זו בזו, מחדשות הן סגולות רוחניות מיוחדות, א"ת ב"ש ג"ר ד"ק.</p>
						</div><!-- .entry-content -->


					
					<h1 class="entry-title">תעה</h1>
					
					<div class="entry-content">
					<p>תעה. מהירודים שבירודים, שאינם מכירים כי אם את האמת המתגלה להם בלבבם, ואינם נכנעים לשום ענין של השפעה אחרת שאינה מתאחדת בעומק נשמתם הפנימית, אף על פי שהכרתם היא קטנה, חומרית ונמוכה מאד, מכל מקום הם ראויים להצמחת ישועה. הם הנם עפר יעקב, אשר מי מנה אותם, ומעפר זה תצמח צמיחת אמת ליעקב, ההולכת ועולה מעלה מעלה.</p>
						</div><!-- .entry-content -->


					
					<h1 class="entry-title">תעו</h1>
					
					<div class="entry-content">
					<p>תעו. רוח הפרצים של הכפירות, מטהר הוא את כל הסחי שנתקבץ בשטח התחתון של רוח האמונה, ומתוך כך יטהרו השמים, ויראה האור הבהיר שבתכונת האמונה העליונה, שהיא שירת העולם ואמת העולם.</p>
						</div><!-- .entry-content -->


					
					<h1 class="entry-title">תעז</h1>
					
					<div class="entry-content">
					<p>תעז. סימן למחשבה שיש בה סיגים, שהיא מכהה את אור הרעיון, ומעכבת את התרחבותו החפשית.</p>
						</div><!-- .entry-content -->


					
					<h1 class="entry-title">תעח</h1>
					
					<div class="entry-content">
					<p>תעח. תיכף להכנסה של רעיון מציאות בנפש, בא רעיון של איכות. וכשם שרעיון של מציאות הוא צינור של חיים בנשמת האדם ביחושו לגבוה מעל גבוה, כן ציור של איכות הוא צינור של מות ושל שיגוש רעיונות.</p>
						</div><!-- .entry-content -->


					
					<h1 class="entry-title">תעט</h1>
					
					<div class="entry-content">
					<p>תעט. המחשבה האלהית מתפרנסת מכל המחשבות וכל הידיעות כולן, והיא מתגדלת ומתאדרת על ידי אותו המזון, הנראה שהוא בא מחוץ לה לתוכה.</p>
						</div><!-- .entry-content -->
						

				
					<h1 class="entry-title">תפ</h1>
					
					<div class="entry-content">
					<p>תפ. המחשבה העליונה, שהיא נשמת המחשבות כולן, אינה שוללת שום מחשבה בעולם, אלא את הכל היא מבסמת ומחזירה לטוב.</p>
						</div><!-- .entry-content -->


					
					<h1 class="entry-title">תפא</h1>
					
					<div class="entry-content">
					<p>תפא. רוח הקודש העמוק של היהדות, החותר להשוות את החיים המעשיים עם החיים האציליים בפועל, הוא הכח הנשמתי המפרה את ההלכות ודקדוקיהן, והוא הנותן את העמילן להפלפול, המרחיב את גבוליו בחוגים המעשיים של ההוייות והסוגיות. </p>
						</div><!-- .entry-content -->


					
					<h1 class="entry-title">תפב</h1>
					
					<div class="entry-content">
					<p>תפב. לפעמים, על ידי שקיעת הרוח, וחדלון האפשרות לשוט במרחבים טהורים של אצילות הרוח, ומושגי החיים העצמיים בעז טהרתם, נדחק הרוח, ומוציא הרבה שעיפים בתכונות המוגדרות של המעשה, ושל החיקור הפרטי שבתולדותיהם. במחשכים הושיבני כמתי עולם, זה תלמודה של בבל. ומכל מקום גם הוא יהפך לאור, אחרי שנשמת האורה חוללה אותו. אף על פי שהולידתו בתור בן אוני, ותקש בלידתה, מכל מקום אביו קרא לו בנימין, וצדקו המילדות, שהן חכמות, באמרן לה, אל תיראי כי גם זה לך בן.</p>
						</div><!-- .entry-content -->


					
					<h1 class="entry-title">תפג</h1>
					
					<div class="entry-content">
					<p>תפג. המוכשרים לעבודה מעשית ונועדים לה, אינם מסוגלים להיות תופסים ברוחם את הענין האלהי, באותה הטהרה המסוגלת להיות יסוד לעבודת ד' תדירית. והמסורים לעבודת ד' תמידית, שיכולים להאיר את הצורה האידיאלית של העבודה האלהית בנפשם עד כדי התאמה עם הצורה המוגבלה של העבודה המרוכזת של הקרבנות, מוכרח הדבר שיהיו אנשים כאלה שהתוכן האידיאלי של העולם, שהוא סוד האלהי המוחלט שבהויה, ימלא את כל חגוי נשמתם, ולא יהיה מוטל עליהם שום עול מעשי צדדי. זהו סוד הכהונה, שאינה נוטלת חלק בארץ ובביזה, וד' הוא נחלתה.</p>
						</div><!-- .entry-content -->


					
					<h1 class="entry-title">תפד</h1>
					
					<div class="entry-content">
					<p>תפד. כמו שבאיש הפרטי, המסיר אזנו משמע תורה גם תפילתו תועבה, כן הוא בכלל העולם, לפי אותה המדה שהעילוי של התורה חסר לו, לפי ערכו מתעבת אצלו התפילה. ואי אפשר להחזיר להתפילה את זיוה וכבודה, כי אם על ידי הרמת קרן התורה בצדה העליון, שאז יושקטו כל השאלות הסוערות, שהן מסתערות תמיד על התוכן של התפילה, ושעל מושג העבודה האלהית בכלל, וממילא תשוב הטבעיות הנשמתית, המבקשת לה את טל החיים של התפילה, לאיתן מעמדה.</p>
						</div><!-- .entry-content -->


					
					<h1 class="entry-title">תפה</h1>
					
					<div class="entry-content">
					<p>תפה. תורת ההתפתחות, ההולכת וכובשת את העולם כעת, היא מתאמת לרזי עולם של הקבלה יותר מכל התורות הפילוסופיות האחרות. ההתפתחות ההולכת במסלול של התעלות, היא נותנת את היסוד האופטימי בעולם, כי איך אפשר להתיאש בשעה שרואים שהכל מתפתח ומתעלה. וכשחודרים בתוכיותו של יסוד ההתפתחות המתעלה, אנו מוצאים בו את הענין האלהי מואר בבהירות מוחלטת, שדוקא אין סוף בפועל, מחולל הוא להוציא אל הפועל מה שהוא אין סוף בכח.</p>
						</div><!-- .entry-content -->
						

				
					<h1 class="entry-title">תפו</h1>
					
					<div class="entry-content">
					<p>תפו. יראת המות היא מחלת האדם הכללית, הבאה בעקב החטא. החטא יצר את המות, והתשובה היא התרופה האחת להכחיד אותו מן העולם. כל עמל האדם סובב והולך הוא להנצל מן המות, ולא יבוא למטרתו כי אם בהגדילו את נשמתו ממקורה הפנימי. השיקוע בעפר החומריות וההתלהבות הנפשית בכל ערכיה, היא רק מגדילה את המות, וממילא היא מוסיפה יראה על יראתו. וכל מה שיתאמץ לו האדם שלא להתירא מפניו, לא יועיל לו כלום, מאחר שהוא משקיע את כל הוייתו בתכנים כאלה שמות שולט בהם, והוא מהרסם ומכלה אותם. איך לא יתפלץ הלב על יופי הנהפך לכיעור, ועל חמדה שמתהפכת לבחילה. באין לחיים מטרה, המות מוכרח להיות מאויים. המלחמה נגדו לשוא היא, העזות מאומה לא תועיל. התרופות האמיתיות שבהן העולם הולך ומשתחרר משיעבוד המות, הן גנוזות באוצר חיים, בנשמתא דאורייתא, המתגלה בכל גילוייה, והולכת ומסתתרת בחביון עזה. ראש לכל התרופות היא אריכות ימים. אריכות ימים בכדי השיעור המספיק לטבעו של אדם, הרוחני והחמרי, האישי והמשפחתי, העולמי והמדיני. כשברכה זאת מתפשטת בעולם, הולכת היא צורת המות המטלת אימה ומתבטלת, ותחתיה באה צורה של חזיון הויה, הראוי להערך בערכו האמיתי. ואז איננו עוד משבש את הדיעות, והבינה חוזרת להתגלות, איך שלא יש כאן מות כלל על פי אותו הציור המדכא וההרוס, שהוא שוכן בלב החיים לדכאם, ומסתכלים ביום המיתה ואומרים שירה, ד' אלהי גדלת מאד הוד והדר לבשת. אריכות הימים באה על ידי תיקון החיים בכל מובנם, וביחוד בהמובן המוסרי, ההולך ומתרחב, הולך ומתעמק, בכל השבילים שהם מתפצלים ממנו. רוח המוסר העליון, הממדד את החיים בערכם, חי הוא ושוכן בנפש על פי אותה המדה שהחיים מושקפים ממנו באורם. ולא יוכלו החיים להשקף באורם המלא, כי אם בדעת אל חי, מקור חכמה, חסד וגבורה המאוחדים. מועיל הוא גם כן פיתוחו של הרוח הלאומי, במה שהאדם מרגיש את אושר הקיבוץ הכללי בהרגשה חיה פנימית, ושמח בשמחת האומה בתור אבר מאבריה, שבזה פחד המות מצד מראה הכליון החמרי שלו מתקלש, שהרי נשארה היא האומה בדורותיה, שבה כל מעיניו. אבל אין זאת עצמותה של ההצלה מיראת המות, שהרי סוף כל סוף העצמיות הפרטית מתבהלת משידוד מהותה. עצם ההדרכה להסרת יראת המות צריכה לבוא על ידי ההתרגלות של אהבת החיים בערכם האמיתי. כל זמן שהכל מדומדם, וחשבון החיים בא רק במהומה, אי אפשר להמדות שיזוקקו, וממילא אי אפשר שהחיים יהיו נאהבים. כל ענין אהבת החיים, בא רק על ידי הפחד הדמיוני מהמות, ואי אפשר כלל לדבר על דבר הסרת יראה זו, שהיא מלח החיים. אמנם לא תמיד צריכים החיים לעמוד במדרגה זו הפחותה, עד שאין ערכם נמצא בעצמם, כי אם ביראת הפכם. על ידי קדושת החיים בתכנם העליון, אפשר לבוא לאהבת החיים העצמותית. לזה אמנם צריך שיגלה בנפש ערכו של הכלל, כלומר המציאות בכל היקפה, האדם ונשמתו, ערך הרצון הטוב והמוסר המוחלט בתכונת הנצח, ערכה של ההרמוניה הרוחנית עם החיים וההויה המגושמת. וזה כבר כולל חלק חשוב מהתוכן של חכמת האלהות והכרותיה הפנימיות. היסוד מונח בעילוי הרצון, והתעמקותו במעמקה של ההכרה, זיווגו עמה, והתאחדותו המוחלטת בקרבה. סוד הסרת הערלה, הוא עליית חפץ החיים למדה העליונה המגמתית, עד שכל הנטיה ההולדית, וכל סעיפיה הרוחניים המקושרים עמה, כל המון הרומנטיקה וכל ענפיה, כולם הם סעיפי הקודש של חוסן חפץ החיים, עד כדי להמציאו מתוך ההעדר, במרום עז וטהרת חשק, המטביע את נעימת האהבה בכל היקום. החיים כשהם מוכרים בערכם הטוב, הם בעצמם מסירים הם את התבלול מעיני ההכרה, המעכב בעד הבירור של ידיעת המהות הרוחנית, וערכי חייה המוחלטים. אז מתחיל העולם הרוחני להשתרע בכל הוד מילואו, מרגיש הוא אז בקרבו את עצמו וחופשו, והחיים הנשמתיים מתגלים לא רק בתור איזה שריד של חיים גופניים, שהם הנראים כהמלאים, אלא בתור גודל עצמי, שרק ניצוץ וצל של חיים הנם החיים של קישורי הגוף ותנאיו ההווים לעומתו. באופן זה, כשהאמצעיים הצדדיים גם כן עוזרים, כשהמעמד האיקונומי, המשפחתי, הלאומי, ועצם שביעתם של החיים הטבעיים, בא עמו, סר פחד המות לגמרי, ונהפך הוא למקור שמחה ובטחון, וחוסה במותו צדיק. וכשתכונת חיים כזאת מתפשטת בעולם, בא השחרור ממלאך המות במרום מילואו. ומעמד חיים כמו אלה, אפשר להכשיר את העולם אליהם, אבל לא היחיד יעצור כח לזה, כי אם האומה, אומה בין האומות, אומה קדושה, מופתית, אומה נבחרה, הסגולה מכל העמים, שבניה בנים לד' אלהיהם הם. הם הם המצווים על לא תתגודדו, ולא תשימו קרחה בין עיניכם למת, כי עם קדוש אתה לד' אלהיך, ובך בחר ד' להיות לו לעם סגולה מכל העמים אשר על פני האדמה. ולהעביר המות, שהוא חרפה לעם קדוש, וכל מוראיו ועצבונותיו, שהיא תחילת התרבות המכוננת, המאשרת את החיים בכל תפקידיהם, לזה הננו נקראים, ובשביל כך אנו נלחמים. וכל הנפילות אשר נפלנו, לא יתיקו רגלינו מהמטרה העליונה, הנשואה בנשמתנו. בוא נבוא אליה דרך כל השלבים, ודרך כל השבילים המסובכים, אבל בוא נבוא, לבוא לאותה החירות אשר עבורה הננו חיים. </p>
						</div><!-- .entry-content -->


					
					<h1 class="entry-title">תפז</h1>
					
					<div class="entry-content">
					<p>תפז. לשחרר את האדם על ידי התעלותו, על ידי התפתחותו, בגילויי כל כשרונותיו הפנימיים, זאת היא מגמתנו, שפנימיות הדברים היא המגמה האלהית שבהויה, מגמת עריגת הכמיסה של האדם. המטרות הרחוקות, שהן נשגבות, מנשאות את הנשמה, אבל רק אז הנן נושאים חשובים להתרבות, כשהן מסגלות להן את כל ארחות החיים של המטרות הבינוניות, שהן לפי רוחו של האדם הבינוני, להיות עוזרות למגמתן. אז החיצוניות של העולם איננה פונה עורף ולא לוחמת עם הפנימיות שלו.</p>
						</div><!-- .entry-content -->


					
					<h1 class="entry-title">תפח</h1>
					
					<div class="entry-content">
					<p>תפח. משתוממים הם בעלי הפנימיות, בעת שהחיצוניות נושאת את דגלה ברמה בחיים. אבל עליהם לדעת, כי הפנימיות היא אז, רק אז, מנצחת, כשהיא מוצאה לפניה עולם ערוך ומסודר, אברים בריאים ולב אמיץ, חושים מפותחים וסדרי יופי, נקיות וטהרה, מוסר נימוסי ודרך ארץ, ומרץ ואהבה לחיים ולעולם. אז תוכל הפנימיות לשלוט על ממלכה מלאה אונים. ואם שהשלטון החיצוני, בעת שהוא עסוק בשלו, איננו יודע להתחשב עם פנימיות החיים, שהוא כל יסוד משגבם, בשביל כך לא ירפו הידים של בעלי התוך. יחזיקו הם את דגלם, ויבצרו את מעמדם. יסייעו גם כן את החיצוניות להתבצר בסגנון כזה, שממילא ידע, בעת גבורת הפנימיות המוכרחת להתגלות, איך להסתגל לתפקידו, של שימוש למטרות הפנימיות של החיים וההויה בכללה.</p>
						</div><!-- .entry-content -->


					
					<h1 class="entry-title">תפט</h1>
					
					<div class="entry-content">
					<p>תפט. הגלות מיעטה את צביוננו, דיכאה אותנו, אבל לא השמידה אפילו גרגיר אחד מכל סגולותינו. כל מה שהוא מוכן לנו, הרי הוא נמצא אתנו. כל מה שצריך להיות גדול ופורח, הוא קטן, קמוץ וכמוש, אבל הכל יתגדל, הכל ישוב לפרח, יציץ ופרח ישראל. </p>
						</div><!-- .entry-content -->


					
					<h1 class="entry-title">תצ</h1>
					
					<div class="entry-content">
					<p>תצ. הכח היותר חדש שיתגלה בעולם, לחדש את החיים בגאולה שלמה, הוא הערך הגדול שיש לרצון האדם בהויה כולה, כשהוא משתלם בשלמותו הגמורה. ולזה אנחנו עורגים, כל מעשינו לשם כך מכוונים הם, לגלות את האלהות שברצון האדם. וזה אנו הולכים ומגלים על ידי התכנית של התעלות האדם והתקדשות רצונו, שהוא מבוא לבוא על ידו לגבורת הרצון, להתגלות אלהות בעצם הרצון עצמו, העולה למעלה מכל עמל ומכל כשרון המעשה, שהוא אך הבל ורעות רוח לגבי המעלה העליונה של עליית הרצון למקורו, והתגלותו בפעולה. זה האידיאל איננו נפסק מישראל, זאת היא עליית השכינה התדירית, שבכל יום אנו מכוונים לה בעבודתנו, עליית רצון האדם עד כדי תפיסת מקומו הנועד לו ברצון ההויה. ואז רצון ההויה כולה, אור הרצון של הופעת גילוי האלהות המוחלטה, מתגלה עליו. והכל מתחדש באור גדול, בחיים חדשים, בשירה חדשה, בטבע מחודש, בנשמות חדשות, בדעות חדשות, בהרגשות חדשות, בציור עולם מחודש, ברצונות מחודשים, בבטחון חדש, ביחש מחודש לשמים ולארץ, לכל היקום, לאדם ולבריות כולם, לגווני החיים כולם, לגלוי ולסתר, לרוחניות ולגשמיות, לחיים שבגוף ולחיים שמחוץ לגוף, להכרות מוגבלות ולהכרות שאינן מוגבלות, לניצוצות פרטיים ולאורות כלליים, לכלים מחזיקים ולתכנים שלהם, להכל יברא יחש חדש, בחידוש ההתגלות של ערכו האמיתי של רצונו של האדם במציאות. וזה בוא יבוא על ידי הסרת החלודה והזוהמא מהרצון, על ידי העברת הערלה החיצונית והפנימית, על ידי מחיית עמלק באדם ובלאומים, בביעור רוח הטומאה מהעולם כולו. </p>
						</div><!-- .entry-content -->


					
					<h1 class="entry-title">תצא</h1>
					
					<div class="entry-content">
					<p>תצא. כשחושבים על דבר האדם ושאר בעלי חיים, נוכל לרשום רשימה שלמה של השוויות, שהאדם וכל החיים שוים הם. ומכל מקום אחר כל ההשוויות כולן, אנו רואים שאותה הנקודה שבה תלוי היתרון של האדם על הבהמה, היא חובקת בקרבה את כל מעלת האדם, והאדם לא יוכל ולא יחפוץ להחליפה בעד כל הון, ויסבול באהבה יסורין רבים רק כדי שלא להיות מאבד את סגולת האדם המיוחדה שלו. ההבדל שבין דת ישראל ליתר הדתות, אפילו אותן שהן באות מהשפעתה, הוא גם כן ככה. המון חזיונות של דימויים אנו יכולים למצא ביניהם. ואיך אפשר שלא ימצאו הדימויים, אפילו אם לא היו הן נלקחות ביסודן ממנה, הלא רוח האדם יש בו שיווי כללי בכמה צדדים. אף על פי שיש הבדל מיוחד בין אישים, וקל וחומר בין קיבוצים ולאומים, מכל מקום צד השוה אינו בטל מעשות פעולתו. וביחש להדתות שבאו אחר מתן תורה והופעת ישראל בעולם, וקל וחומר אותן שביחוד נמשכו מכחה של תורת ישראל, ודאי מוכרחים דימויים רבים להיות ביניהם. והדימויים הללו, עם כל הפרטים המרובים שבהם, לא יכחידו את הנקודה התוכיית המבדלת אותן. וכל המהות הנשמתית מקופלת היא לא בהדימויים, כי אם באותה הנקודה המבדלת, שהיא נותנת נשמה מיוחדת גם בהפרטים של הנקודות הדומות, עד שהדמיון הווה רק דמיון חיצוני, אבל הפנים משונה הוא תכלית השינוי. ולא יוכל ולא ירצה ישראל מעולם לאבד את נקודת הנשמה בשביל עטים של הפרטים המושוים, ולעולם יעמד על גורלו, הן עם לבדד ישכן ובגויים לא יתחשב.</p>
						</div><!-- .entry-content -->
						

				
					<h1 class="entry-title">תצב</h1>
					
					<div class="entry-content">
					<p>תצב. נבאר את היהדות, אבל לעומק התהום של דעת ולרום שמיו אנו צריכים לגשת, ועם זה לא נאבד דרך בחיי יום יום, במוסר הפשוט, בלב הטהור, בשמחה ובחן, בנחת רוח ובאהבה, ובכל עירות הרוח לחיי היחיד, הלאום והאדם.</p>
						</div><!-- .entry-content -->


					
					<h1 class="entry-title">תצג</h1>
					
					<div class="entry-content">
					<p>תצג. הדעה העליונה יש לה השתלשלותה. כשהיא חושבת חשבונו של עולם ברום האצילות, חובקת היא בקרבה גם כן המון מעשים שהם דוגמאותיה. וכשהמעשים הנם מתגשמים בדמותה, הרי היא מתעלה, והתפשטות אורה מתרחבת. וכשהמעשים נעשים ההיפך מחביון עזה, אז העולם נמלא סתירות, והסתירות גוררות קפידות, הירוסים ובלבולים.</p>
						</div><!-- .entry-content -->


					
					<h1 class="entry-title">תצד</h1>
					
					<div class="entry-content">
					<p>תצד. יש שתתרומם מחשבה למעלה מחוג המעשה, למעלה מגבול המוסר שבצורך הציבור לפי מעמדו, ותתגלם בתביעה, והתביעה תתגלם באישיות מיוחדת. האישיות הזאת תובעת היא תביעתה בחוזק יד, בגדולת נשמה, ועם זה מהרסת היא את הטוב הכללי שבחיי ההווה, ועל ידי זה גם הטוב של העתיד. ומה שיש לו שורש בקדושה עליונה, חוזר להיות יורד במעמקי הכיעור והטומאה, כשבא שלא בזמנו.</p>
						</div><!-- .entry-content -->


					
					<h1 class="entry-title">תצה</h1>
					
					<div class="entry-content">
					<p>תצה. המוסר שבמדות, והמעשים החקיים, האחרונים צורך הכלל הם, והראשונים צורך היחיד, שהוא בפנים ידועים התוכן של חיי הכלל. המעשים החקיים, כשנשקעים בהם בעומק גדול כל כך עד כדי שכחת מטרתם, מביאים הם לפעמים חלישות בהמרץ של המוסר המדותי, ומתוך כך באה מחאה מצד מחזיקי המוסר הכולל, שנראית כעין גערה על דקדוקי החקים. אבל לעולם הצד העליון שבמוסר הוא, שיהיה הכלל כלל עומד, מקושר, יפה וחי, ולזה החקים צריכים ומוכרחים. על כן לעולם יעמד החק למעלה מהמוסר, והמוסר ישמש לו לעזר, להדר בקיומו של החק בנדיבות מוסרית. </p>
						</div><!-- .entry-content -->


					
					<h1 class="entry-title">תצו</h1>
					
					<div class="entry-content">
					<p>תצו. ההתקשרות האלהית העליונה והטהורה, אינה מנגדת כלל את העולם ואת החיים לכל עמקי תוכניהם, אלא גם מכשרת אותם ומרחיבתם. ואלמלא חטאו ישראל, לא היו צריכים כלל לסגל להם איזה סגולות מן החוץ כדי להשלים את עצמם בכל ערכי החיים. אבל החטא גרם שהמחשבה העליונה הועמה, ומה שנשאר הוא אור של תולדה, שאין לו אותו הבוהק העליון וההכללה הגמורה של העליוניות המוחלטת של המחשבה האלהית, וממילא אין לו אותה סגולת ההרחבה, עד שבא הדבר שההתיחדות עם התכונה של ההתקשרות האלהית החסירה את הכשרון לשארי כשרונות. והוצרך הפיזור של הגלות לבוא כדי להשלים את החסרונות הללו, לספג את כל היתרונות של כל הגויים אל תוכם, כדי להשלים את צביונם. והשלמת הצביון, והזיכוך הארוך של הנפש הלאומית בכור הברזל של הגלות, גרם לאפשר את החזרת האורה העליונה. זאת היא תכונת אורו של משיח, המיועדת לנו בכל גדולתה. וגדולים יחידים בכל עת וזמן מפלפלים הם בחכמה, ומצפים לישועה, ומסתכלים הם באורו של משיח, ודעתם מתרחבת, עד שבעוצם ההתקשרות האלהית הם זוכים לדברים הרבה, והעולם כולו כדאי הוא להם. זאת היא נחלת העוסקים בתורה לשמה, ההולכים בדרכי רבי מאיר, שתורתו היתה אומרת כתנות אור, ואמר הא משיחכון, כלומר הארתו של משיח, שתורתו יכולה ומוכרחת להתפשט על כל קהלות גויים וסדרי ממשלותם, ועל כל ארחות החיים והבלטות פרטיהם, עם כל מילוי העז וההוד שבהם.</p>
						</div><!-- .entry-content -->


					
					<h1 class="entry-title">תצז</h1>
					
					<div class="entry-content">
					<p>תצז. הטעם העתיק של המילה, המעטת תאות המין, הוא חובק כללים רחבים של המדע. קשר הברית, להיות לך לאלהים ולזרעך אחריך, של דעת אחדות ד', הקשור במילה, משולב הוא עמה קשר עצמי. מבשרו יחזה אדם אלוה. אם יש באדם כח לאחד את כל כחות נפשו וכל נטיותיו למטרה שכלית ומוסרית אחת, כבר רואה הוא את האחדות בעולמו הפנימי, והאחדות של העולם הכללי מתבררת אצלו יותר ויותר. וכשהוא מוצא שכחותיו פרודים הם, כשאינו יכול לצייר שלטון כללי על נטיותיו ותאותיו, אז מחליט הוא שהעולם הגדול כמוהו מפורד הוא גם הוא, ושאין אחדות במציאות. התאוה המינית כוללת, בעצמותה, ובסעיפי התאוות החמריות, הדמיוניות והרוחניות, הכלולים בה, את החלק היסודי מכל הנטיות כולן. אם היא עומדת באדם במצב כזה שהרוח האצילי שבו יוכל לעלות גם עליה להקיפה, לאחדה עם כל המון הכחות הגשמיים והרוחניים שבאדם למטרה אחת מוסרית עליונה, אז האחדות מתגלה בעצמותו, וגילוי האחדות האלהית מתחזה בו מבשרו. השיקוע של רוח האדם בתוך תאות המין עד לכדי צלילה גמורה, עד לכדי אוטם האידיאליות והמוסריות בחוגה, גרמה את תכונת הערלה. והמעמד הפתולוגי הזה, הוא נושא עליו בגויה את האימוץ של נטיה זו, בצורתה היוצאת מחוג האידיאליות והמסירה המוסרית המגמתית. מובן הדבר שההשקפה הפסימית בעולם, שהיא נאותה לירידה מוסרית, היא נותנת כח דוחף להנתקתה של תאות המין מן האידיאליות, שכיון שהמציאות בכללה היא רעה רבה, איך יהיה אידיאל להרבות יצורים אומללים. ולפי זה לכל הנטיה כולה אין שורש באידיאל, רק התפרצות התאוה היא שעושה את דרכה. לא כן היא השקפת הטוב העולמי, ההשקפה האופטימית של וירא אלהים את כל אשר עשה והנה טוב מאד, היא נותנת מקום לאידיאליות להתפשט גם על הנטיה המינית. ואם ירד טבע הבשר ויצר לב האדם עד כדי התפתחותה של הערלה, הנה יסול לו האדם את דרכו האצילית בתיקון ברית קודש על ידי המילה, ואז ימצא את כל כחותיו נטויות למטרה כללית, אידיאלית קדושה, ומבשרו יחזה אלוה, ויקדש את קדוש ישראל, ד' אחד.</p>
						</div><!-- .entry-content -->
						

				
					<h1 class="entry-title">תצח</h1>
					
					<div class="entry-content">
					<p>תצח. מתוך היחש הסוביקטיבי, הננו מוצאים סתירות במערכות הרוחניות השונות, וכל שיטה גדולה היא מחברתה, והפנים המנוגדים שמתגלים בכל הופעה רוחנית ביחש לחברותיה, מעידים הם על חלוקה. אבל כשאנו מתנשאים לחזון אוביקטיבי, הננו מוצאים את הסיפוק של נטיית האחדות וחפץ השלום שבנו, והננו משערים שאין בעצמותם של דברים פרודים וחלוקים, ניגודים ודיסהרמוניות, ואלו ואלו דברי אלהים חיים, כי בדבר ד' שמים נעשו וברוח פיו כל צבאם, וכל ההויה הגשמית והרוחנית, לכל צדדיה, בכללותה, הלא דבר ד' היא. עבודת המחשבה היא, עדי עד, להראות את אותם הדרכים שגם ההרגשה הסוביקטיבית שלנו, מבלי צאת מגדרה, תוכל להשיג את התוכן המאחד והמשלים את כל. </p>
						</div><!-- .entry-content -->


					
					<h1 class="entry-title">תצט</h1>
					
					<div class="entry-content">
					<p>תצט. תורת ישראל מבארת איך קיום העולם והמוסר האנושי הם תלויים זה בזה, וממילא מובן, ששכלול העולם בשכלול המוסר גם הוא קשור קשר של קיימא. זאת היא עיקר דעת אלהים הישראלית. חטא האדם קלקל בכללו את מוסרו, עד שמלאה הארץ חמס, השחית את דרכו, הרע את יצר מחשבות לבו. העולם מתקומם עליו, יורד מבול ומוחה את היקום כולו. שורש האדם הנשאר מתחזק בישרו, היושר מתאמץ בקישורו עם אלהים, עומד ומעלה עולות לד'. העולם מתבסס, והברית נכרתת על קיומו. עוד כל ימי הארץ.</p>
						</div><!-- .entry-content -->
					

					
					<h1 class="entry-title">תק</h1>
					
					<div class="entry-content">
					<p>תק. רפיון ידים מן התורה, הוא בכל איש לפי מדרגתו. ואם שכלו מגיע למחשבה עליונה שכלית, ובמקומה הוא מסתפק באמונה הרגשית, הרי זה לגביה רפיון ידים, וצריך הוא לשוב על זה, ולעלות לאותה הנקודה השכלית הראויה לו.</p>
						</div><!-- .entry-content -->


					
					<h1 class="entry-title">תקא</h1>
					
					<div class="entry-content">
					<p>תקא. המחשבות הבאות מצד חיצוניות העולם, מטעות הן את האדם, ואפילו היותר מעולות שבהן, איזה שכרון פנימי מסוך בהן. והעולם ברובו נתון הוא בתוך יוקש שכרון זה. רק השרידים, חכמי לב, קדושי עליון, אשר הם חודרים בכח מחשבתם אל ההויה הפנימית, הם מפיגים את השכרון הזה בכחם הרוחני העליון. וכל מה שהם מטביעים את חותמם ביותר על העולם, הרי הוא הולך ומאיר יותר באורו הפנימי, ותחת שכרון הוא מופיע אור שמחת עדנים של קודש.</p>
						</div><!-- .entry-content -->						
					

					
					<h1 class="entry-title">תקב</h1>
					
					<div class="entry-content">
					<p>תקב. המצב המאושר הוא המצב הנפשי שנועם ד', ועונג אהבה, ושיקוק עליון, מופיע בתוך הנשמה במצב של מנוחה וקביעות. על בסיס זה הולך ומתרחב שפע הדעת, והעינוגים העליונים הולכים ומתרחבים. משפע ברכה עליונה זו, כל המדות מתמתקות, והנשמה הולכת ונעשית עדינה, וכל הנשמות כולן, וכל החיים וכל כחות ההויה שיש להם שייכות להנשמה המאושרה הזאת, הולכים הם ומתברכים, ומתוך כך העולם כולו מתברך. להעמיד את העולם יותר ויותר במצב מאושר זה, צריכה הפוליטיקה כולה וכל חכמת החיים להתכוין. היותר קרוב לצעדי עליון אלה הוא ישראל, עם אשר ד' קרוב לו. וצדיקי ישראל צריכים לשום כל מעינם, להמתיק על ידי מתיקותם הפנימית את הנשמות כולן של כל ישראל. זאת היא תוצאה היותר ישרה מהכוונות היותר שלמות של התפילה, ומפעלות היחודים, המיוחדים לאנשי הסגולה, הנגשים אל ד' ונוהרים אל טובו. וחסידים ואנשי מעשה מצרפים זיו קדוש זה לשמחה של מצוה, להגשים את האור בחיים. </p>
						</div><!-- .entry-content -->


					
					<h1 class="entry-title">תקג</h1>
					
					<div class="entry-content">
					<p>תקג. המעשים מדברים הם בתוך הנשמה. כל פעולה שהיא משתלשלת אחרי השתלשליות רבות מהטוב, מהקודש, כשם שהיא נובעת ממקור הקודש, שהמציאות של הקודש גרמה לה את הוייתה, את התגלותה אל הפועל, ואין קץ לסיבות אשר התגלגלו מרום חביון עד אשר באה פעולה טובה זו אל הגילוי המעשי, ככה בהיותה כבר יוצאה אל הפועל, היא משיבה את האור לשרשה, היא מכה את הגלים לאחור, ומרחבת היא את פעולת הקודש ומגדלתו ממטה למעלה. והוא הדין להיפך, כל פעולה שמקורה משחת, כשם שהמקור הטמא הוא מחוללה, כך היא מגלה את חלאתה בתוכיות הרוח העושה אותה, עד אשר יעקרה ממקורה האיש השליט על מעשיו ועל רצונו, בכח הגדול של תשובה, שאז, בהתעלותה ביחוד למדת האהבה, תקבע את מדורה בעומק הטוב, ותכה את הגלים מלמטה ומלמעלה, כהלכות הפעולות הטובות לטובה.</p>
						</div><!-- .entry-content -->
						

				
					<h1 class="entry-title">תקד</h1>
					
					<div class="entry-content">
					<p>תקד. האמונה היא שירת העולם העליונה, ומקורה הוא הטבע האלהי שבעומק הנשמה, העונג של ההסתכלות הפנימית של אושר אין סוף. התורה הקצובה, היא בנויה על פי המסקנא של שירת קודש עליונה זו, בקציבתה המעשית. מלאי הוד השירה, הם מצטערים לפעמים מדקדוק המעשי והגבלותיו, ומכל מקום, מתוך שהם יודעים שהעולם בשיעורים הוא עומד, וגם המאור השירי הוא צריך להתבסס על פי כלים קצובים, הם מקבלים באהבה, וממשיכים אור אהבה ושירה במשפטים הקצובים, ועל ידי סבלנות זו, הם עולים, והעולם מתעלה עמם. הפזיזים, שנשמתם נשמת בוסר היא, אינם יכולים לסבול את התקציב, והם מלאים מרידות. אבל בתוך המרידה, נועם ד' חי, ואורו של משיח כשיגלה, ירפא את המשובות כולן, ושבו לבות בנים אל אבות, ובניך בוניך יהיו, כי יהיו לימודי ד', שבחכמה יסד ארץ.</p>
						</div><!-- .entry-content -->


					
					<h1 class="entry-title">תקה</h1>
					
					<div class="entry-content">
					<p>תקה. כנקודה קטנה נראה נועם ד' בלב הצופים בו, וכל המעשים כולם הם נסמכים עליה. וכל עמל גדולי הדעה, אוהבי הטוב באמת, הכל הוא עולה כדי להתאים את המון המעשים הרבים וסיבוכיהם, עם הנקודה הפנימית העליונה הזאת, שתהיה מתפשטת כולה באורה בכולם.</p>
						</div><!-- .entry-content -->


					
					<h1 class="entry-title">תקו</h1>
					
					<div class="entry-content">
					<p>תקו. צריך לעשות את כל המצוות כולן בשמחה, מפני שהן מפתחות את החוש של הנועם ושל האהבה האלהית, המסותרת בעצם טבע הנשמה. והפרישות מכל חטא, גם היא נאה להיות מקושרת למטרה קדושה זו, מפני שהחטא מעביב הוא את הארת הנשמה על ידי העכירות המעשית, ההולכת ומערבבת את הצלילות הרוחנית, ובזה ההתגדלות של אור הנעימות האלהית מתעכבת. והדעה צריכה להתגדל, בין בערכיה המעשיים ובין בערכיה הרוחניים, עד שהכח הנשמתי יגדל כל כך, באופן שימצא און לו לסדר את החיים כולם, הכלליים והפרטיים, בצורה הגונה, שהפרח העליון של החיים, שהוא העונג הכללי הכולל את כל העינוגים הנצחיים, שכל העינוגים הזמניים נשפעים גם כן ממנו, שהוא העונג של נועם ד', יהיה הולך ופורח בהצלחה וגדולה.</p>
						</div><!-- .entry-content -->


					
					<h1 class="entry-title">תקז</h1>
					
					<div class="entry-content">
					<p>תקז. הצדיקים אינם צריכים לחדול מהמשכה זו, של נעימות זיו עונג אהבה של נועם ד', על כל הנשמות כולן. למרכז חסד עליון זה, הם צריכים לקשר את כל חייהם הרוחניים והגשמיים. </p>
						</div><!-- .entry-content -->


					
					<h1 class="entry-title">תקח</h1>
					
					<div class="entry-content">
					<p>תקח. בנעימות ומתיקות של אהבת ד' ונועמו, ממתיקים את הדינים כולם מכל העולם כולו, ומשרים שפע ברכה שבעה מאד בכנסת ישראל, ונקודות הטוב הולכות ומתבלטות מכל מקום שהן טבועות בו. </p>
						</div><!-- .entry-content -->


					
					<h1 class="entry-title">תקט</h1>
					
					<div class="entry-content">
					<p>תקט. חופש המחשבה בצורתו הרגילה, הוא יותר שיעבוד המחשבה מחופשתה. כי על ידי הלהיטה אחר החופש המורגל, מתרחק האדם מכל המון מחשבות האמת, שהן נובעות מאוצרות הגדולים של חופש העליון שבמחשבה, שנפלו לנו למורשה. מחפשי המחשבה היותר גדולים בעולם, הם הם גדולי העולם, שפדו את עצמם מכל הצרות הרוחניות והגשמיות של העולם, ושעלו בכחם הגדול עד כדי להיות גואלים בטובם את העולם כולו. ההרגל של המחשבה צריך להיות באופן שוה על כל חדש ועל כל ישן, ולהכיר את כל דבר על פי ערכו, ושלא להזניח את המשקל של כל חיי המחשבה, מכל הצדדים שיוכל לשקול אותם בהם. במעלה זו והדרכה כזאת, יגיע האדם לאותו עולם האור, לאותה החירות המוחלטת, שמטרתה העליונה של ההויה כולה היא נעוצה בה, לשכלל את היצירה הנכבדה כל כך, שהוא רוח האדם המתאחד ברוח העולם כולו, ושההכרה הזאת, שהוא הוא רוח כללי להויה, וכח פועל נכבד בנשמת העולם, הולכת היא ומתחוורת לו מדי גדלו. וכל אשר יגדל רוחו, יגדלו מעשיו ותעצם גבורתו. ואחר כל החירות המלאה את לבבם של טהורי רוח וצדיקי עולם, יודעים הם שהשמיעה בחדש תמיד בוא תבוא לפי אותה המדה של שמיעה בישן, וכל התקלות הבאות לאדם ולעולם בחיי הרוח, שסבוכיהן מעכבים את הוד החיים כולם לכל פרטיהם, איננו בא כי אם מהפניית הלב מן הישן, לאותם האנשים שהחדש דופק על פתחי לבבם תמיד.</p>
						</div><!-- .entry-content -->
						

				
					<h1 class="entry-title">תקי</h1>
					
					<div class="entry-content">
					<p>תקי. הצדקות השכלית וההרגשית היא אמנות מיוחדת, שצריך המוכשר לה לשכללה ולפתחה תמיד, והיא בעצמה תביא את הצדקות המעשית, שהיא עומדת במדרגת מלאכה, ולא במדרגה של אמנות גבוהה כזו של ההרגשה והשכל. אושר העולם תלוי בעצמיות ברבות הכשרון של הצדקות, שהוא הלב הטוב, וההשגה הבהירה הפנימית, של צדיקים יסודי עולם. האומה, והעולם כולו, מתבסס הוא ביותר בריבוי האיכות הצדקתית. שירת הצדק, כשהיא מתגדלת ומתברכת ממקורה האלהי, היא מביאה ששון עולמים לבני אדם, וכל הקרוב הקרוב ביותר לחוג הצדק הרוחני, הרי הוא מתאשר ביותר.</p>
						</div><!-- .entry-content -->


					
					<h1 class="entry-title">תקיא</h1>
					
					<div class="entry-content">
					<p>תקיא. גדולתה של הצדקות וחדותה הפנימית, תלויה היא במה שהיא מוכשרת להיות צופיה את הטוב העתיד. אין הזמנים חוצצים בפניה. כל העובר הרי הוא כקצף על פני מים, וכל הרע והכיעור המקצר את הדעת הכל עובר הוא. הנצח הוא מובטח אל הכלל כולו, והטוב המוחלט הוא מלא עולם גם בהווה, ומוכן להתבלט ביותר בכמה שדרות בעתיד. ההתפתחות, שרגילה היא להיות נשואה על כל לשון, כשהיא מרחבת את תכנה, הרי היא מקור של כל צדקות, ישרות וקדושה, והיא משרה את הנועם האלהי על כל נשמה. החשבון הוא פשוט, מאחר שהכל מתפתח לטובה, אם כן הכל מתעלה, ובכן הכל מתוקן לסעודה ולטוב הגמור. והרי שביעת הרצון מהמציאות היא גלויה, וחסד עליון הולך הוא וניצוק בכל מילואה של הנשמה. וזו היא מגמת מדת הטוב של צדיקים, שממלאתם אהבת ד', ואהבת העולם והבריות כולן.</p>
						</div><!-- .entry-content -->


					
					<h1 class="entry-title">תקיב</h1>
					
					<div class="entry-content">
					<p>תקיב. הספרות של הקודש מוכרחת להתפשט וצריכה להתרחב. כל הגות לב טבעי של הגיון קודש, של שירה חפשית, שיסודה ביסוד הנשמה במקוריותה, צריך הוא להיות נקלט במקלט הספרות. ויעמדו זה נגד זה, נגד כל הגיוני הרשע שהנפש הטמאה שבאדם הוגה, שהיא מתגלמת בספרות, ומסריחה את העולם בהבלה המעופש. תבוא ספרות נובעת ממקור חיי הקודש, ותבסם את העולם. והביסום הזה, בהתגברו, יהפך לטובה גם את כל הסרחון כולו, וכל ניצוצות הקודש של הטוב והאושר, שהם מפוזרים באותו הזרם הנדלח של הספרות המפכה ממקור הבלתי טהור של הנפש האנושית, יעשו אגודה אחת לטובה, לקדושה ולאורה.</p>
						</div><!-- .entry-content -->


					
					<h1 class="entry-title">תקיג</h1>
					
					<div class="entry-content">
					<p>תקיג. שמחת ההשגה וההרגשה הקדושה, שהיא שמחת ד' המיוחדת לצדיקים, ושבישראל יש לה גוונה המיוחד, צריכה להתפרש בכל דרכיה הפנימיים, המלאים אורה. היא צריכה להתבאר בכל הדרגותיה האיטיות, ובכל דליגותיה התמידיות, וצריכה להעבד על ידי הכרה ותבונה ברורה. ביחוד יש מקום להצד הספרותי המעשי להתבלט, באותם המצבים ששמחה של מצוה המעשית מתפשטת בהם בהרחבה בחדרי הלב, וממלאה עז וגבורה מעשית את כל כחות החיים. במילוי כזה, המאושר, משתקפים הרבה סודות נחמדים, ורזי עולם, שהם תוכן למדע ולשירה נצחית, להשקפת עולם צלולה ולפילוסופיה עליונה, הולכים ומתגלים, הולכים ומתבררים לפרטיהם ולפרטי פרטיהם, עד שהם מתהפכים אחר כך למזון מבריא תדירי לנשמות רבות, ולרפואת העולם כולו ממחלת שיעמומיותו.</p>
						</div><!-- .entry-content -->


					
					<h1 class="entry-title">תקיד</h1>
					
					<div class="entry-content">
					<p>תקיד. אם המדע, שגם התורה בכללה היא מסוגו, הוסיף לאדם אושר, זאת היא אבן המעמסה שחולקים עליה חושבים. הצדדים מורים לכאן ולכאן, ואיפה היא הפשרה. אבל נשכח לדבר על דבר המינים, האיש והאשה. התכונה של הגבר היא בנויה לבוא לאשרו על ידי הוספת תרבות ושכלול מדעי ואומנותי. והתכונה של האשה היא בנויה להיות הולכת ומתפתחת דוקא מתוכיותה, בלא עמל של ספרים, וכל המלמד את בתו תורה כאילו מלמדה תפלות. כל קלקולי החיים באים, ועל כל פנים רבים מהם, מזה שהאיש רוצה ללבוש בגדי אשה, לגדול מאליו כצמח השדה, במובן הרוחני והמעשי, והאשה חפצה ללמוד ולכבש. יבואו ימים ויכיר העולם את עוותתו, ויחזיק כל מין במדתו, ואז יהיה לנו מין אנושי ממוזג, שהטבע הבריא כשהוא לעצמו מצד האם, והופעת רוח הפועל והמחפש מצד האב, שניהם כללו את יפיו.</p>
						</div><!-- .entry-content -->


					
					<h1 class="entry-title">תקטו</h1>
					
					<div class="entry-content">
					<p>תקטו. הלימוד המעשי, רצוף בו טל חיים גנוז של המגמות שיש בתוכיות המעשה, והנשמה נזונה מזיו גנוז זה בתלמודה. אמנם, אם הלימוד הוא שלא לשמה, לשם יהירות וקנטור, מתרוקנת המחשבה, והדברים נשארים יבשים, ולפעמים מתמלאים ארסיות פנימית. אפס, במחשבה גולמית, בלתי מפותחת, אף על פי שרק על יסוד מצות אנשים מלומדה היא מיוסדת, מפכה בה איזה לח של חיים, אבל הוא הולך ומשתמר בה במדה שלא נתעוות עצם הלימוד מחיפוש האמת והיושר שבדרכו. אבל עיקום השכל, גורר אחריו כל אותן מכשולות הלב והיבשות הנפשית, עם העלילות של דבקות ארסיות מוסרית, כדוגמתה של מדת המחשבה הפגומה של מטרת הלימוד. אבל לפעמים חוזרת היא לטובה, אם החבה המוסרית של קדושת התלמוד יהיה הכח הפועל על הרגש, אשר רק מקוצר בירור שכלי מסתפק הוא בארחות עקלקלות. סוף עיקולים כאלה להתישר, על כל פנים במובנם המוסרי. </p>
						</div><!-- .entry-content -->
						

				
					<h1 class="entry-title">תקטז</h1>
					
					<div class="entry-content">
					<p>תקטז. האבות תקנו את השכינה. הנשמות הגדולות, שעולם עתיד נשאו בלבבם, הם חשו בעצמם שהנם, הם וכל מהותם, המשך של הרצון האלהי בעולמו, המטביע את חותמו ברוח האדם, שהוא משכלל את פנימיות ההויה על ידי עלייתו. ומתוך נשמת האבות אנו ממשיכים את קוי האורה, אנו מתפללים, מרחיבים את רצון הנעלה שלנו, את הנשגב והמרומם, שהוא רק הכוסף האלהי שלנו, בכל תפילה, ואנו מתקנים את כל העולמות, עד המקומות ששורש נשמתנו מגיע שם.</p>
						</div><!-- .entry-content -->


					
					<h1 class="entry-title">תקיז</h1>
					
					<div class="entry-content">
					<p>תקיז. צללים ודמיונות נותן השכל החילוני לאדם, ובזה הוא מרחיקו מהמציאות הממשית. אמת של מציאות נותנת היא ההארה האלהית, ובזה היא מישבת את עולמו של האדם, ומבסמת על ידי נשמתו את העולם כולו. היא מקרבת את האדם אל המציאות, אל ההויה, אל הטבע ואל מה שהוא למעלה מן הטבע, וכל שדרה מוסיפה אור וחיים בחברתה.</p>
						</div><!-- .entry-content -->


					
					<h1 class="entry-title">תקיח</h1>
					
					<div class="entry-content">
					<p>תקיח. המחשבה על דבר אהבת אלהים השגורה היא, שאם בעד הטוב בעיני ד' יצוייר שיסבול האדם עונש נצחי, ובעד הרע יגיע לעונג נצחי, יבחר בראשון ויברח מן האחרון. הרציונליים חלקו על זה, ואמרו שלא יתכן הדבר, כי סוף הנקודה היא הסבת העונג ומניעת הצער מעצמו. אבל הם לא ראו כי אם את ההגיון, ולא את המציאות. המחשבה אומרת רק, שאהבת ד' כשהיא מתגברת, מביאה היא את האדם עד לידי מצב כזה, ששום חשבון שבעולם לא יוכל לנצחה, כי אין החשבון וההגיון מנצח את ההויה, כי אם ההויה מנצחתם, שהם בעצמם אינם כי אם איזה גילויים קלושים מעצם ההויה המלאה, שהם נחשבים לעומתה כדמות אבק דק.</p>
						</div><!-- .entry-content -->


					
					<h1 class="entry-title">תקיט</h1>
					
					<div class="entry-content">
					<p>תקיט. הרהורי תשובה הם הם מגלים את עומק הרצון, והגבורה של הנשמה מתגלה על ידם בכל מילוי הודה. ולפי גדלה של התשובה, כך היא מדת החירות שלה.</p>
						</div><!-- .entry-content -->


					
					<h1 class="entry-title">תקכ</h1>
					
					<div class="entry-content">
					<p>תקכ. ראוי היה שכל תוכן של קדושה ילקח בראשית השגתו מכללות האדם, שהרי ההכרה של הקדושה כללית היא, ותוכן הקישור של האדם עם ד' הוא תוכן שלמעלה מכל עם, ואחר כך יהיה נמשך בלבוש מיוחד ישראלי. אבל הקלקולים שבעולם כולו גרמו, שנשתכח יסוד הקודש מכללות האדם, ונעשה בישראל יצירה חדשה, שמשום כך צריכה כל מחשבת קודש להמשך ממקור ישראל בראשיתה. ומכל מקום ישנם גבורי כח שהם מוצאים את היסוד העולם שבשורש נשמתו של אדם הראשון, ההולכת ומפעמת את לבו של האדם בכללו, ועומק טוב זה מתקדם אצלם לכל, ואחר כך לוקחים את התמציות של קודש זה, ומלבישים אותו את בגדי ההוד של התורה והמצוה, וכל הקודש המיוחד שישראל מצויינים בו, עד שהם ממשיכים על עצמם גם דבקות אלהית מפולשת מאורה של תורה ושמחת המצוות, מרוב כל.</p>
						</div><!-- .entry-content -->


					
					<h1 class="entry-title">תקכא</h1>
					
					<div class="entry-content">
					<p>תקכא. האדם תמצית הכל הוא, שייך הוא להכל, איך אפשר שלא יפעל על הכל. ואומה שדבקותה בחיי כל הוא כל תכנה, וארחות חייה ממלוא כל נובעים הם, איך לא את כל יעלו. את העולמים ימלאו אורה, את האצילות ירחיבו, את הבריאה יפרנסו באור הנאצל, את היצירה בזוהר הבריאה, את העשיה בנוגהה של היצירה. בעולמים ובאדם, בכל נשמה, שמחה וחדוה, שמחת מצוה ואור תורה. נחלת יעקב תמיד עולה בגאון. האומה שהיא יונקת מן הכל, ממקור הכל, ממה שהוא למעלה מן הכל, היא מנצחת את הכל, כובשת היא כשנכבשת, מנצחת היא כשהיא מנוצחת, מקובצת היא בפיזורה ומושלת בשיעבודה. </p>
						</div><!-- .entry-content -->
						

				
					<h1 class="entry-title">תקכב</h1>
					
					<div class="entry-content">
					<p>תקכב. כל המוסר שבעולם אחוז הוא בכל מצוה, וכל הטוב שבעולם אחוז הוא בכל נטיה מוסרית חזקה. כי איך יהיה טוב לאדם, אם לא אוצר המוסר יהיה מוכן בכל מילואו בקרב לבו. אם חזקים, חכמים, עשירים, יהיו בני אדם, כשמוסר יחסר להם, יהיו אמללים לאין חקר. ומוסר לא בתור אתא קלילא, אלא מוסר חודר, מוסר ממלא קרב וכליות, מוסר נשאב ממעין החיים, מוסר המשלב את כל רגשי הנשמה היותר שונים לחטיבה אחת, ומעמידם כולם במלא צביונם. זהו דוקא המוסר של החיים, ההולך ממקור החיים, שמפעם ביחידים ממעין האומה, ובאומה מחי העולמים, מצות ד' ברה מאירת עינים.</p>
						</div><!-- .entry-content -->


					
					<h1 class="entry-title">תקכג</h1>
					
					<div class="entry-content">
					<p>תקכג. קדושת הזמנים מגלה את הטוב העליון. ממקור הודאת השבת נשאב הכל, מטוב להודות לד'. מתוך שהם מתגלים, בכל מועד ורגל, בתור חלקים מהטוב העליון, השמחה מוצאה בהם את מקומה, מה שבכללות חל העונג יותר. ישראל יודע כי טוב ד', יודע הוא מחמדה הגנוזה שבאוצר העליון שבבית גנזיו של הקב"ה, והרגלים מגלים את ידיעה זו, מרוממים את כח הפועל של האדם, משוים אותו לקונו בשיפור ההויה. יראה כל זכורך, וכדרך שבא לראות כך בא ליראות. והם שתי ידיעות, הטוב המוחלט, שהשמחה והעונג נובעים ממנו, וההטבה שהאדם הולך ומטיב את הכל. בשייכותו לההויה כולה, הוא מעלה אותה, הוא משפרה, במצות ד', במה שהוא מקיים דבר ד', ובמה שדעתו וחפצו קשור בחפץ ד' אל עליון, קונה שמים וארץ. גדול הוא אור החסד בעולם, גדולה היא השמחה במעונותיה, גדול הוא האור והעדן במקום שהוא חונה שם, ולעומת זה גדול תהום החושך, העצב והיגון. נוטל האדם אורות שמחה וגדולה, ומפזרם בתהומות ומחשכים, והם מאירים שם, ומשמחים המון בריות לאין תכלית. ומיד עולים הם ואורותיהם עמהם בעפיפה וטיסה צוהלת, ברינה ובזמרה ובעליצות, למקום האורה והעדנים, ושם שמחה על שמחה נוספת. ובחדרי לבו של אדם, בחוש המשורר שבו, נחלי עדן ושמחות קדושות מתגלות, ונדיבות הרוח הולכת ועולה, וגבורת הנשמה מאדרת, והכל נאדר, והכל נחבק באהבה, ציפרים משוררות, וילדים מתמלאים גיל, עגומי נפש מתפכחים, ושבורי לב הולכים ועצביהם מתחבשים, ויסוד החיים הולך ומפעם בעולם. לשד העדינות שבכל, תלוי הוא בשפעת עדנת חפצו הפנימי של האדם בטוב, בהקבעתו על נפשו וכל מהות חייו את חותם הטוב. רבו מאד פרטי הטוב, עצמו הצבעים, שכללותם ופרטיהם הולכים ומתבלטים במצוות, בתורה, בהגיון תפילה ותודה, ביחודי מחשבה ויחודי שמות של קדושי עליון, המתעלים על כל, ומעלים את כל. אשרי העם שככה לו אשרי העם שד' אלהיו. </p>
						</div><!-- .entry-content -->


					
					<h1 class="entry-title">תקכד</h1>
					
					<div class="entry-content">
					<p>תקכד. כשהאדם מדמה את עצמו למלאכים בקדושה, צריך הוא לדמות את עצמו ברוח גם לגבורתם ועז חייהם, ואז הקדושה מתגברת, ויש לה גבורה חיובית. ויוכל לעלות מזה למדה זו של הכרת ערכו הרוחני, שהוא עולה למעלה מחוג חיי המלאכים. ולא יפחידנו לבבו כלל, שמא היא חולשה וגוזמא לחשוב כן, אלא ישטוף בו הגאון של קודש העליון, ויתעלה ויתנשא, ורוח ד' תעודדנו לעשות גדולות, בהתלבשות רוח הקודש. </p>
						</div><!-- .entry-content -->


					
					<h1 class="entry-title">תקכה</h1>
					
					<div class="entry-content">
					<p>תקכה. לעולם צריך אדם להתעשר בפרטים של העושר הרוחני. והפרטים, לפי מדת מילואם ושלמותם והתאמתם הם מתעלים, ומכניסים את האדם בטרקלין של הכללים, שהאחדות שרויה שם. והרי הוא חי חיי אמת, ועולה בהר ד'.</p>
						</div><!-- .entry-content -->


					
					<h1 class="entry-title">תקכו</h1>
					
					<div class="entry-content">
					<p>תקכו. הנשמות הטובות, שכח החיים והטוב אצור בהן, והן תמיד מוכנות להרבות טוב בעולם, הן תמיד פועלות, תמיד הן ממשיכות טוב וחסד. רצון טוב איננו פועל ריקם. והן צריכות לפעמים התבדלות ופרישות מהנשמות הרעות, שהרע דבוק בעצמיות רצונן, אף על פי שאין כחן יפה להרע בפועל, כי סוף סוף מחשבה טובה הקב"ה מצרפה למעשה, ולא מחשבה רעה, ומדה טובה מרובה ממדת פורעניות, מכל מקום הזרם של הרצון הטוב מתעכב על ידי המחשבות הרעות, שלב הרשעים חולי הנשמות האמללים מלא מהם. ומתוך ההתבדלות, אור הטוב מתגבר בשפע גדול בזה, עד שיוכלו הנשמות העליונות הטובות הללו, לרפא את המדוה של הנשמות הירודות, לתקן אותן ולהעלותן. נשמת ישראל בכללותה צריכה היא הבדלה מהעולם כולו במדה זו, כדי שישמר הטוב שבה, ואוצר החפץ של הקודש, המלא מאור חכמה, המלובש בחסד עליון, לא ישבת ממלאכתו. הננו הולכים לחסות בצל סוכה, בצילא דמהימנותא, בצל המיוחד והמבדיל אותנו מכל עם, בהתגברות האצילות המרוממת אותנו מכל עם, שהאירה בנו בדור המדבר, בארץ לא עבר בה איש, ובמקום חורבן העולם, שם העלינו את הישוב כולו, את כל השכלולים העתידים, בכח אור החפץ הפנימי של מורשת אבות שבתוכנו. רק באבותיך חשק ד' לאהבה אותם, ויבחר בזרעם אחריהם בכם מכל העמים, להיות לו לעם נחלה כיום הזה.</p>
						</div><!-- .entry-content -->


					
					<h1 class="entry-title">תקכז</h1>
					
					<div class="entry-content">
					<p>תקכז. היחש של כנסת ישראל ליחידיה הוא משונה מכל היחושים של כל קיבוץ לאומי ליחידיו. כל הקיבוצים הלאומיים נותנים הם ליחידיהם רק את הצד החיצוני של המהות, אבל עצם המהות, זה שואב כל אדם מנשמת הכל, מנשמת אלהים, שלא באמצעות הקיבוץ, מפני שאין להקיבוץ חטיבה אלהית שמגמה אלהית עצמית שרויה בתוכו. לא כן בישראל, הנשמה של היחידים נשאבת היא ממקור חי העולמים באוצר הכלל, והכלל נותן נשמה ליחידים. אם יעלה על הדעת להנתק מהאומה, צריך הוא לנתק את נשמתו ממקור חיותה. וגדולה היא משום כך ההזדקקות שכל יחיד מישראל נזקק להכלל, והוא מוסר תמיד את נפשו מבלי להיות נקרע מהאומה, מפני שהנשמה ותיקונה העצמי דורש כן ממנו. אמנם, צינורות ההזנה הנשמתית והגנת החיים שלה, הולכים בכנסת ישראל על ידי המצוות. דבר ד', זהו הפלג הכללי המתגלם באורח החיים, הרשום בתכניתו. מראש צורים, מחיי האבות, שהתפשטו בבליטה בכונניותה של האומה, נתגלם הרוח הגדול, שאור ד' שרוי בו, במעשים גשמיים המתהלכים עם החיים. והאוצר החי נושא הוא בקרבו את כל לשד החיים של יצירתה של הנשמה, של התגברותה של נשמת הכלל, בסיועו של היחיד המגביר את כחו והתעלותו של נשמת הכלל על ידי הוספת האורה שהפרט מוסיף בה, על ידי אותו החותם שהוא מטביע בה משלו במצוותיו הוא. והפעולה פעולה חיה היא, פעולה מחיה ומוסיפה און וחיל. והרזים הטמירים של העולם העליון, המלא נצח והוד, המלא נשמות עצומות, הממולא אור וחיים, גדולה וקדושה ותפארת, הולכים הם ונעשים עם המצוות, הולכים הם ויוצרים את יצירתם, בחיים הפנימיים של היחיד ובחיי הכלל, ומפלשים להם נתיבות רוממות בחיי עולם, ביחושה של האומה, בעלת הכובד הרוחני הגדול, לכל העולם כולו. והקודש מתעלה, והצורה האנושית מתמלאה אורה, והעולמות שמחת עולם, מאור תורה ונר מצוה.</p>
						</div><!-- .entry-content -->
						

				
					<h1 class="entry-title">תקכח</h1>
					
					<div class="entry-content">
					<p>תקכח. השקפת העולם המיוחדת לישראל, היא שעושה את האומה לחטיבה אחת בעולם, והשקפה זו נעוצה היא בחידוש העולם על פי ההרצאה התורית, בראשית ברא אלהים את השמים ואת הארץ. השקפה מיוחדת זו גורמת היא את המצוות המעשיות כולן, ואת ההבדלה הלאומית המצויינת, ואת הזיקוק לארץ ישראל בתור ארץ מיוחדת לאומה, להרחיב בה את רוחה בלא מפריע, ובהקבלה של עזרה מכל התכונות המוטבעות באויר הארץ ואקלימה בכלל. את התריס בפני הטמיעה, מעמידה ההשקפה המיוחדת, והיא גומרת את פעולתה בהיותה מתגשמת בתורה ובמצוות במעשה, שאז הנשמה הישראלית משתמרת מרקבון.</p>
						</div><!-- .entry-content -->


					
					<h1 class="entry-title">תקכט</h1>
					
					<div class="entry-content">
					<p>תקכט. מחובת המעשה, וביחוד מטהרת הגויה ממעשים רעים, וממאכלות ופעולות אסורות בכלל, אנו למדים עד כמה צריך כח המדמה טיפול. וכל אלה בסיסים הם לטהרת השכל, שהוא בונה את מעלותיו על הגויה הטהורה וכחות החיים שבה, שהם מתעלים בעילוי שירי בכח המדמה, ומתלבנים במעמד ברור ברוח ההכרה. </p>
						</div><!-- .entry-content -->


					
					<h1 class="entry-title">תקל</h1>
					
					<div class="entry-content">
					<p>תקל. אין האמת מתגלה לאדם קטעים קטעים, אלא על ידי הופעה כללית בבת אחת. וכל טורח הלימוד של הקטעים, הוא בא להכשיר את האדם להופעה כללית זו. </p>
						</div><!-- .entry-content -->


					
					<h1 class="entry-title">תקלא</h1>
					
					<div class="entry-content">
					<p>תקלא. כשהנשמה מאירה באור יותר גדול מהרגיל, בהארה שכלית כללית, אז העולם כולו, הרוחני והחומרי, מקבל צורה חדשה, שהיא יותר מאירה ושמחה. ומציאות פנימית זאת, היא המציאות היותר נשגבה מכל מציאות מוחשית חיצונית. ולהעלות את ההויה על ידי עילוי פנימיותה, היא כל מגמת גדולי הנשמה המטוהרים שבעולם, ובסוד זה חפצה של כנסת ישראל הוא טמיר וגנוז.</p>
						</div><!-- .entry-content -->


					
					<h1 class="entry-title">תקלב</h1>
					
					<div class="entry-content">
					<p>תקלב. כשרוח הקודש מפעמת באדם, מתחיל הוא להרגיש את נשמת התורה, איך שהיא מתפשטת בכל ההלכות והאגדות כולן. ועל ידי הענינים הפרטיים שהוא עוסק בהם, הוא יונק טל של חיים מסוד הנשמה בכללה.</p>
						</div><!-- .entry-content -->


					
					<h1 class="entry-title">תקלג</h1>
					
					<div class="entry-content">
					<p>תקלג. התפילה באה לברר את הרצון. רוח הבהמה מעורב ברוח האדם, ומעלים על ידי שפיכת הנפש את רוח האדם שיעמד בטהרתו, בלא עירוב סיגי רוח הבהמה.</p>
						</div><!-- .entry-content -->
						

				
					<h1 class="entry-title">תקלד</h1>
					
					<div class="entry-content">
					<p>תקלד. אנחנו משיגים את המציאות בתור הויה שהיא מתחלת ממקורה, הולכת בתחילה הליכת ירידה מלמעלה למטה, ממהות עליונה למהות ירודה, עד שבאה להירידה היותר שפלה, ואחר כך היא שבה לעלות, והולכת היא ועולה מירידתה השפלה בעומק תחתית עד העליה היותר עליונה, עד עלותה למקורה בסתר עליון. בצורה זו מובנת היא יפה המציאות בכל צורותיה. מובן הוא שיש כח עליון הרודה בה להעלותה, שכבר הוחל מאז, בהיותה במקורה לפני ירידתה, וההתפתחות המורגשת מלמטה למעלה הוא החזיון של צעדי התשובה של המצוי כולו.</p>
						</div><!-- .entry-content -->


					
					<h1 class="entry-title">תקלה</h1>
					
					<div class="entry-content">
					<p>תקלה. הספקנות המדעית קרובה היא לכפור במציאות כולה, כי אין לה בסיס לאמת את המושגים. אמנם הודאות היא מנצחת אותה במלחמתה עמה, ובכל זאת היא מתנערת תמיד לחזור לספקנותה, שמכל זה נראה שיש לה יסוד במציאות, שמגלה את חילה על ידי ההתנודדות השכלית. אמנם, השקר בכללו הוא העדר מוחלט. עומק ההעדר אי אפשר לנו, בתור נמצאים מוגבלים בחוגם, להשיגו. כל העדר מתלבש אצלנו בצורה של איזו ישות, ומזה השגיון לוקח הרשע את חילו. וכאשר תגלה האמת המוחלטת, יתברר שאין לשקר שום מציאות, וקל וחומר שענפיו כולם שהם אינם במציאות. ועל הצד הרשעי שבההויה מנבאת הספקנות, ואינה יודעת מה היא מנבאת. היא מכרת את הצד של המציאות שהוא באמת העדר מוחלט, וזהו צדה הרע, שאינו כי אם צל מדמיון השקר, שהוא העדר מוחלט. וכשתתפתח יפה השטה הספקנית, תבוא לתעודתה, להאיר את העולם באור שלילותה.</p>
						</div><!-- .entry-content -->


					
					<h1 class="entry-title">תקלו</h1>
					
					<div class="entry-content">
					<p>תקלו. כשנתגלתה חכמה העליונה באדם, אין פגם אפשר להמצא ברצונו, ולא במעמקי טבע בשרו. וכד אתחזיא חכמה דנא, אין ערלה כלל, ואדם הראשון נברא מהול. הרצון נפגם אחרי ההסתרה של חכמה הבהירה, שאז מתגלה שרצון וחכמה הם שני ענינים, מה שהוא גילוי של טעות, שבאמת ענין ומהות אחד הם. וכשם שהחכמה העליונה בהירה באמתתה, כן היא צלולה בטובה מצד בחינת רצון שבה.</p>
						</div><!-- .entry-content -->


					
					<h1 class="entry-title">תקלז</h1>
					
					<div class="entry-content">
					<p>תקלז. חסרון גדול הוא בתכונת האדם, שכשהוא מציץ במחשבות העליונות, מיד הרי הוא מאבד את סיגולו אל העולם המוחשי וכל יחושיו, ומעמד זה גורם לאדם להתרחק מההתעלות העליונה. אלא האדם צריך לקנות מדת גבורה בנפשו, ולחבב את העולם המוחשי וכל קניניו וכל חובותיו החברותיים, עם כל מה שהוא מציץ למעלה הרבה מכל השייך להם, והוא משתוקק לאור יותר בהיר ויותר עליון מכל המאיר בגלוי בעולם הזה. ואז יתרגל במצב כזה, שלא יהיה העולם וכל אשר בו דבר המעיק על נשמתו, וההעלמה של האור העליון מהופעת החכמה ותשוקת הטוב, לא תהיה כל כך גסה כמו שהיא במעמד הרגיל, שהעולם הוא כולו ניגוד אל האורה הנפשית, המבקשת לה את דרכה בחיים של חופש העליון.</p>
						</div><!-- .entry-content -->


					
					<h1 class="entry-title">תקלח</h1>
					
					<div class="entry-content">
					<p>תקלח. רוח הקודש משיג הכל בהשגה מוסרית. אבל המוסר המוחלט, שהוא נותן השקפת עולם המיסדת עולם, הבונה עולם ומנהגת עולם, עולם במלא מובנו, שהם עולמי כל עולמים, הוא תוכן מעולה מכל מדת מוסר שיכולה שום מחשבה לצייר. וההסתכלות העליונה במדת המוסר המוחלטה, שהיא יסוד צדקת עולמים כולם, היא מביאה להאפיל ברב זהרה את כל מדות המוסר הקטנות, עד אשר מי שלא הזדיין בזיין של מלחמת ד' יוכל לפול בידי שונאי נפשו, האורבים לו על דרך החיים, הצריכה למוסר עולמי מדוד.</p>
						</div><!-- .entry-content -->


					
					<h1 class="entry-title">תקלט</h1>
					
					<div class="entry-content">
					<p>תקלט. הסתכלות החכמה מביאה לקדושה. החפץ הולך ונמשך אחרי ההכרה, וההכרה כשהיא מתעלה, כשהיא מבררת את עצמה מעומק יסודה, היא מוצאה עולם מלא שאיפת קודש, משתרע לאין תכלית מכל צדדיה, והיא בתוכו שרויה כמרכז של נקודה בתוך עיגול רחב לאין סוף.</p>
						</div><!-- .entry-content -->
						

				
					<h1 class="entry-title">תקמ</h1>
					
					<div class="entry-content">
					<p>תקמ. כשמחשבים בעניני האלהות, הכל מתעלה. כל המדות מתעלות, והמעשים מתעלים על ידי עילויין של המדות, והעולמות כולם מתעלים מרוב עונג הגנוז בזיו האלהות המתגלה על חיי המחשבה, ומשם, על ידי צינורות החיים, לכל היקום כולו. וזאת היא מדתן של צדיקים מקיימי העולם במחשבותיהם הקדושות, המשפיעות חיים לכל החיים כולם. והם מתעלים בעליוניות גדולה מכל העולם, ומעלים את העולם ואת כל באי עולם בעליית מחשבתם, המזלת לשד של חיי עולם על הכל. ומה שאין שום אדם משיג את כחם של גבורי כח אלה, אין יפעת זיום נגרעת מאומה, והם הנם נשמת החיים. וחיים הם במלא האהבה האלהית, הכוללת בקרבה בצורה כללית את כל פרטי היש, באין צורך של הקטנת דעה וירידה לתהומותיהם, כי ממרומיהם הם מופיעים אור על כל רם ועל כל שפל, וממדת קונם יש בהם.</p>
						</div><!-- .entry-content -->


					
					<h1 class="entry-title">תקמא</h1>
					
					<div class="entry-content">
					<p>תקמא. כשמסתכלים בזיוה של החכמה האלהית המעטרת את החיים כולם, מרגישים אז את ההרחבה ואת החופש הגמור, ומה קשה הוא הצמצום הנדרש לבוא בשביל כל עניני החיים, אפילו הרוחניים שבהם. אבל כמה כח וכמה אור וחיים מתגלה דוקא על ידי הצמצום הזה, כשהוא בא ביחד עם ההרחבה והאורה, והוא יורד בכח עליון, בזריקה, עד עמקי עמקים. אז מלא כל יעלה כל צמצום למרומי עד, ונגוהות רבים יוסיף במלא כל בעלייתו.</p>
						</div><!-- .entry-content -->


					
					<h1 class="entry-title">תקמב</h1>
					
					<div class="entry-content">
					<p>תקמב. כל מה שהמחשבה האלהית מתגברת באדם, והיא חודרת יותר בתוך עצמיותו, היא מזככת את כל מדותיו ואת כל מעשיו בזיכוך עליון כזה, שאין כל הזיקוקים הבאים מאיזו הופעה מוסרית אחרת מתדמים לה. הצדיק אוהב ד' הוא באמת יסוד עולם. בעלייתו העולם כולו מתעלה, והוא מרגיש את עילוי העולם כולו מתוכו, מקרבו. מבשרו יחזה, ומנשמתו יבין. </p>
						</div><!-- .entry-content -->


					
					<h1 class="entry-title">תקמג</h1>
					
					<div class="entry-content">
					<p>תקמג. הזוהר שיש בכל פעולה וכל ענין בהיותו מואר באור האלהי, הוא מרומם, מקדש, מגביר, מעדן, ומרוה כל טוב. וכל מה שהופעת הקודש מתגברת, על ידי התגברות המחשבה במרומי הקודש, כל ניצוצות הטוב מתגדלים, מכל המצוות מופיעים זהרוריות עליוניות נפלאות, מרנינות לב ומשמחות נפש בזיו חיי נצח שלהם, ומכל מעשה עולמי, מכל תנועה וכל כוסף לב, מתגלה הוד נחמד, שכולו אומר כבוד. וכל מה שהוא מתעלה על ידי מחשבתם של צדיקים, הוא עולה ביקר שגיא. ואין קץ לאושר העולם כולו הבא על ידי הרחבת הלב של צדיקים עליונים, שחבת החיים שלהם היא חבת קודש, הנובעת מכליון נפש בגבורה ועז למקור חיי החיים כולם, כסא כבוד מרום מראשון מקום מקדשנו, הוד בית חיינו.</p>
						</div><!-- .entry-content -->


					
					<h1 class="entry-title">תקמד</h1>
					
					<div class="entry-content">
					<p>תקמד. כל העולמים כולם בכללותם, מרוח ד' חיים הם, וכחם מלא חיים של צדק גמור ושל יושר מלא, והאדם בבחירתו הוא צריך להעמיד את תוכן חייו באופן שיתאים לחיי העולמים כולם. וזהו סוד הגבורה שביראת שמים, שכל העז של כל העולמים מסייע למי ששם דרכו נוכח ד'. וכל מה שיתגבר האדם ביותר בזיכוך הנפש, התביעה הזאת של ההשתוות לאור חיי העולמים כולם היא מתגברת בקרבו ביותר, והיא מתפשטת על כל מעשיו, דרכיו, תנועותיו וקניניו, עד שאי אפשר הדבר שתבוא דבר תקלה אפילו על ידי בהמתו.</p>
						</div><!-- .entry-content -->


					
					<h1 class="entry-title">תקמה</h1>
					
					<div class="entry-content">
					<p>תקמה. הדמיון הוא הצל של השכל, ולפעמים הוא למעלה מן השכל, לא מצד עצמו, כי אם מפני שהוא כעין חומר מקבל הארה מאור עליון. ויש לפי זה שתי סגולות מיוחדות בדמיון שדינן חלוק, סגולת צל השכל שבו, וסגולת קבלת ההארה שבו. מצד צל השכל הוא מקורי, שיש בעצמותו כח זה, אבל הוא מועט באיכותו, שסוף כל סוף איננו כי אם בבואה של השכל, ויש בו כל החולשות של השכל בודאי, ועוד נוספו לו חולשות חדשות, כפי התמעטות המציאות שיש בין ענין עצמאות השכל למה שהוא צילו. אבל כח הקבלה שלו הוא ראוי לקבל הופעות נעלות מאד, ויש בו חסרון מה שאינו מקורי בזה, כי אם כעין כלי לקבל מה שנותנים בתוכו, אבל לעומת זה, מה שהוא מקבל הוא מקבל ממקור כל כך עליון ונשגב, עד שאינו צריך להתחשב כלל עם החולשות של השכל. </p>
						</div><!-- .entry-content -->
					

				
					<h1 class="entry-title">תקמו</h1>
					
					<div class="entry-content">
					<p>תקמו. ההתעלות של הדמיון באה כל זמן שהוא דבוק בקדושה, אבל הדמיון של חול אין לו כי אם כח הצל שבו לבד, והוא מקור הליצנות, לפי אותו הערך שהוא מתרחק ממקוריות השכל, וכפי מה שהוא מתגבר, כך המציאות מתחלשת אצלו, והנפש השקועה בו באה לידי יסורין בתחילתה, ולידי כליה בסופה. והרפואה לעולם, שנשתקע הרבה בדמיון מצד הצללי שלו, היא לא התחלשות הדמיון, וגם לא הגברת השכל לבדו, שסוף סוף גם הוא מצומצם הוא, אלא התשובה אל המקור העליון, שהדמיון מוכשר לקבל ממנו את עז החיים השלמים שלו, ועם זה יעזור גם כן השכל, בסגולת צילו החרות במעמקי הדמיון, עזר שימושי. </p>
						</div><!-- .entry-content -->


					
					<h1 class="entry-title">תקמז</h1>
					
					<div class="entry-content">
					<p>תקמז. כיצד הוא מהלך עילוי העולם. האצילות העליונה כולה טוב. אחרי השתלשליות רבות, בא מהות השכל, שתעודתו להיות מתפתח ומתעלה לאצילות עליונה, מוטבע באמת וטוב מוחלט. אחר שיטביע השכל בעצמו את הטבע האצילי, ישליך הרבה מסגולותיו המוגבלות, כהשלכת השליא מן הולד אחרי צאתו לאויר העולם. ההרגשות מתעלות לעומת השכל, כדוגמא של השכל לעומת האצילות העליונה ממנו. ההרגשה, כשהיא מתעלה לזיכוך שכלי, מאבדת היא כמה מסגולות הגסות שבטבעה. וכן עומד המזג והנטיות החמריות לעומת ההרגשות הנשאות מהן. ודבר זה לא באדם לבדו נהוג, אלא בעולם כולו. וההתעלות של הטבע היותר גס הולכת היא במסילתה על ידי חילופי הערכים, מטבע למזג, וממזג לרגש, מרגש לשכל, משכל לאצילות. והרצון הטמיר של קדושי הרוח, הוא נאחז בחפץ התעלות הכל להאצילות העליונה, שהיא בעצמה גם כן עולה היא מעלות אין קץ, שהעין היותר חמושה במשקפיים רוחניים מתעששת לראותם. אבל הזוהר הכללי של החשק היותר עליון, פועל הוא את פעולת דפקיו על כל פעולה וכל הגה, על כל תנועה וכל ניד חיים של החיים חיי אמת, והם שואבים את מהות חייהם מזיו העליון תמיד, ומעלים על ידי עליית תשוקתם את העולם כולו, ואת כל שיחו ושיגו, מדי עלותם.</p>
						</div><!-- .entry-content -->


					
					<h1 class="entry-title">תקמח</h1>
					
					<div class="entry-content">
					<p>תקמח. ההויה ירדה בתחילה משמי מרומה עד עמקי עמקיה, ומתוך כך היא מוכנת לעלות מכל ירידותיה אל מקור שרשה. וכשם שעלייתה היא בהדרגה איטית, כך ירידתה היתה דרגאית, והאורות העליונים הראשיים נתקו מעט מעט מכללות אורם העליון בעליונים.</p>
						</div><!-- .entry-content -->


					
					<h1 class="entry-title">תקמט</h1>
					
					<div class="entry-content">
					<p>תקמט. יש תביעה פנימית בלבו של אדם, שכל גילויי חייו צריכים שיהיה להם אופי נצחי, באופן שלא ייראו כלל מפני כל תמורה, ומכל כליון ואיבוד, והוא צועד בזה למעלה מעצמות הזמן. אמנם אי אפשר שתתגשם תביעה זו כי אם בדרך הקודש העליון, של השקיעה המוחלטת בהאור האלהי, הנותן, בכח רזי עולם שלו, תפקיד עולמי לכל תנועה רוחנית וגשמית, ומורה דרך לכל דבר קטן שבקטנים איך להתעלות למרומי הגודל. אמנם יחד עם זה, אי אפשר לאדם לשכח שהוא קשור בעולם מוגבל, שבו יש הפרש בין גודל לקוטן, בין אור לחושך, בין חול לקודש, בין טמא לטהור. וצריך תמיד לשאוף לגדלות, לאור, לקדושה ולטהרה, ולהפך בכח אין גבולי, הגנוז באופיו הנצחי פנימה, את הקטנות והחשכות, החול והטמא, לגדלות ואורה, לקודש וטוהר. ומתוך ההשקפה שהכל יש בכחו להפך לטוב עליון, נעשה האדם מיושב בדעתו, מקובל על הבריות, שמח בעולמו, ומקודש בקדושה עליונה, ומתהלך בארצות החיים, בכל המובנים, לפני ד' תמיד.</p>
						</div><!-- .entry-content -->


					
					<h1 class="entry-title">תקנ</h1>
					
					<div class="entry-content">
					<p>תקנ. ישנן כמה מדריגות של עילויים שיוכל האדם והעולם להתעלות. המדרגה האחת היא, שלא יעמד המצב על מעמד אחד, כי אם יזוז ממקומו לצד המעלה, וזו היא רק הצלה מירידה למטה, כי עמידה ממש אי אפשר. והשנית היא, שתמיד תהיה התנועה הבאה חזקה משלפניה, ובזה העליה היא הולכת הלוך ואור. והשלישית היא, שתהיה כל תנועה כפולה משלפניה, וכן הולך הדבר לבלי תכלית בכפל, עד שכל תנועה באה להיות כוללת כל מה שבעיקר ושבחידוש התנועות שלפניה, עד שכל רגע חדש של חיים הוא שוה ונעלה באיכותו על כל החיים הקודמים, ויפה שעה אחת בתשובה ומעשים טובים בעולם הזה מכל חיי העולם הבא. </p>
						</div><!-- .entry-content -->


					
					<h1 class="entry-title">תקנא</h1>
					
					<div class="entry-content">
					<p>תקנא. הדעה בעצמה, לדעת את ד', או גם לדעת את האחדות האלהית, אינה עדיין גמר מלאכת הדעה, כי אם כשתתן את פריה להעמיד את החיים על פי הדעה, ואז הולכים הם ומתעלים, מתגברים ומתקדשים. אמנם, סגולה נפלאה יש בדעת אלהים האמיתית, שהיא נותנת את פריה, והיא משפיעה לטובה על החיים, אבל לא בלא עבודה, כי אם על ידי לימוד תדירי שאינו פוסק, מהיחידים לפי ערכם, ומהכלל כולו לפי ערכו, וכל מכשיריו מדור לדור. דור לדור ישבח מעשיך, וחסידיך יברכוכה.</p>
						</div><!-- .entry-content -->	
					

				
					<h1 class="entry-title">תקנב</h1>
					
					<div class="entry-content">
					<p>תקנב. הטוענים בעד הטבע וחפשיות האדם, שוכחים שהרוחניות שבאדם ובעולם יש גם לה טבע, והיא מבקשת גם כן את חופשה. וחופש הרוחניות וטבעיותה, הוא הבסיס של המוסר והתורה.</p>
						</div><!-- .entry-content -->


					
					<h1 class="entry-title">תקנג</h1>
					
					<div class="entry-content">
					<p>תקנג. יש קדושה בונה, ויש קדושה מחרבת. הקדושה הבונה טובה גלוי, והמחרבת טובה גנוז, מפני שהיא מחרבת כדי לבנות מה שהוא יותר נעלה ממה שכבר בנוי. המשיג את סוד הקדושה המחרבת יכול הוא לתקן כמה נשמות, ולפי גודל השגתו כך גדול הוא כח תיקונו. מהקדושה המחרבת יוצאים הלוחמים הגדולים, המביאים את הברכה לעולם, מעלת משה בעל היד החזקה ששבר את הלוחות.</p>
						</div><!-- .entry-content -->


					
					<h1 class="entry-title">תקנד</h1>
					
					<div class="entry-content">
					<p>תקנד. כשמתפללים, מתעלה הרצון, והרצון הוא התמצית היסודית של החיים, על כן מתעלים החיים כולם, וכל ההויה, על ידי עליית הרצון, עד שהכל מתעדן והכל מתמתק. והמיתוק מגיע עד עמקי תחתית, ואפילו חייבי גיהינם נחים הם, מפני שהופעת החסד והטוב של התפילה ממתקת היא את כל הרע כולו, עם כל שרשיו וענפיו.</p>
						</div><!-- .entry-content -->


					
					<h1 class="entry-title">תקנה</h1>
					
					<div class="entry-content">
					<p>תקנה. הצער הרוחני הוא בא מהעדר ההתאמה של ההרגשות עם השכל. והנשמה דואגת תמיד להשלים עצמה בהארה גדולה, עד שדרכי ההרגשה, ונטיות הטבע הרוחני והגופני שלה, יתאימו לההארה העליונה השכלית, ולמה שלמעלה מזה, דהיינו הופעות הקודש של חזיוני קודש, שהם באים ממעלה העליונה שעל גבי השכל האנושי אחרי שמשתלם ומזדכך. </p>
						</div><!-- .entry-content -->


					
					<h1 class="entry-title">תקנו</h1>
					
					<div class="entry-content">
					<p>תקנו. לולא ההשתוות שיש בהויה, לא היתה שום חכמה יכולה להתפתח. וכיון שהיצירה הרוחנית היא נכבדה כל כך, והחכמה היא כל כך מחיה את הכל, מוכרח הוא שסדר המציאות כולו יהיה בו השתוות של ערכים, עד שהחלק האחד מורה על חבירו, והפרט על הכלל, הגשמי על הרוחני, והדמיון על השכל. ומסקירה זו יוצאים מעיינות מלאים דעת עליון, המאחדים נפרדים ומקרבים רחוקים. אמנם גדלה של ההשתוות יוצא אל הפועל על ידי הכרת ההבדלה שבין כל ערך וערך, והחטיבה המבדלת היא מבררת את העומק של השיווי. </p>
						</div><!-- .entry-content -->


					
					<h1 class="entry-title">תקנז</h1>
					
					<div class="entry-content">
					<p>תקנז. הטבע הגופני הוא כולו תמצית של הטבע המעשי, שהוא תמצית מהטבע הרוחני שלמעלה ממנו. ההופעה הרוחנית התדירה, תולדתה של ההסתכלות הצלולה, היא מעלה את הטבע הגופני למקורו, והרי הוא מתעדן ומתקדש, ותולדותיו בחיים הפרטיים והכלליים נראים להאיר את מחשכי העולם כולם. עצם הטבע הגופני עולה בעת ההסתכלות למעלה רוממה מכפי מה שהוא בעת הטמטום השכלי, ואחר כך כשחוזר למקומו אחר ההסתכלות, הוא חוזר כבר מבוסם ומלא טוב.</p>
						</div><!-- .entry-content -->	
						

				
					<h1 class="entry-title">תקנח</h1>
					
					<div class="entry-content">
					<p>תקנח. ההשגות הגבוהות שהן מדברות מהענינים המופשטים והנשגבים מאד, בזמן שהאדם רחוק מהם מצד חסרון המוסר שבו, שאין הרצון שלו עומד על מעמד כזה שיוכל לחפוץ באמת בהטוב הנשגב הזה, מתראות ההשגות עצמן בצורה מטושטשת. וזהו התוכן שכל לימוד קדוש צריך תשובה תחילה. והצד האצילי שהוא מתלוה בכל פעולה, וקל וחומר בכל לימוד, הוא מתגלה רק לפי הערך של טהרת הרצון וגבורתו. ועל פי זה יש מבוא לצורך מוסרי וטהרה נפשית גם בלימודים היותר מעשיים, ולכל מעשה בעולם, כיון שכולם חיים הם בתחיית האצילות הרוחנית שבהם.</p>
						</div><!-- .entry-content -->


					
					<h1 class="entry-title">תקנט</h1>
					
					<div class="entry-content">
					<p>תקנט. הקליפה הטובה, קליפה שבקדושה, הנמשלת לקליפת הקנמון, שיש בה טעם מתוק וטוב, מתגלה היא בכל ארחות ההשכלה הפשטית, המבארת באורח הפשט את התורה והאמונה, טעמי המצוות, וכל השפעת הקודש. אף על פי שהביאור הוא בדרך של קטנות, ואין להענינים אותו הגודל והשיגוב שיש להם במעמקי הרזים, מכל מקום הוא ענין נכבד מאד, הראוי להקבע בתור חטיבה לימודית, ולהתעסק בהשוייתו עם גוף הפירוש היותר עמוק, ורזי עולם היותר פנימיים. ההרצאה הפשטית מבארת את הכל על פי יסוד הדמיון האנושי, שכלו ומוסריותו, געגועי לבבו ורשמי הרגליו, בין בתור יחיד בין בתור ציבור, והרבה ענינים מאד מגופי תורה מתפרשים על ידי זה. והאדם צריך להסתגל להצד הגלוי בכל עומקו, ביפיו וטובו, ולחבר עמו את ההסתכלות היותר חודרת ופנימית, שיח קודש של רזי עליון.</p>
						</div><!-- .entry-content -->


					
					<h1 class="entry-title">תקס</h1>
					
					<div class="entry-content">
					<p>תקס. הצדיק צריך להכיר את עצמו. ואם יודע הוא שגאותו נובעת היא ממקור הקדושה, מפני שהוא מתגאה במלכותו של מלך כל עולמים ומתפאר בתפארתו, אסור לו לבטל גאות קודש זו בהשפעה של שפלות דקטנות, כי אם יצחצח אותה הגאוה מכל סיג על ידי הופעת אור של גדולה, וממילא תתאחד עם הענוה הגמורה.</p>
						</div><!-- .entry-content -->


					
					<h1 class="entry-title">תקסא</h1>
					
					<div class="entry-content">
					<p>תקסא. דקדוקי הדינים הולכים ומתפצלים מהשרשים, והשרשים מוכרחים הם משרשי שרשיהם. וכל מילוי וקיום דקדוקי מעשי, מרחיב ומאיר הופעת אור מהשרש העליון, שעל פי הקשר ההגיוני המיוחד לחטיבה זו הדיוקים הללו מקושרים בשורש המאיר. וכל העברה וקלקול, משחית וסותם את צינורי אור הללו, הכל לפי ערך איכות וכמות של הקלקול. והסתימה הטבעית הזאת עושה היא את פעולתה בין בשוגג בין במזיד, בין במתכוין בין שלא במתכוין, אלא שמדריגות מתחלקות.</p>
						</div><!-- .entry-content -->


					
					<h1 class="entry-title">תקסב</h1>
					
					<div class="entry-content">
					<p>תקסב. כשמדת הטוב העליונה מתגברת בתוך הלב, שאז האדם הוא מלא חסד וסליחה, אין לעכב את המהלך הקדוש הזה בשום רעיון אחר, המצמצם את הטוב ואת החסד, כי מרגעי אורה אלו רוח הקודש מתפשטת בעולם, ומהטוב המוחלט המוזרח בנשמה אחת במדה גדולה, הנשמות כולן, הקטנות עם הגדולות, הרחוקות והקרובות, מתמתקות. </p>
						</div><!-- .entry-content -->


					
					<h1 class="entry-title">תקסג</h1>
					
					<div class="entry-content">
					<p>תקסג. מדת הטוב והחסד, כשמתגברת בלבו של צדיק יסוד עולם, היא מגיעה באורה עד עומק העתיד היותר רחוק, עד עולם התיקון היותר עליון, שכל מר יומתק, וכל רע יהפך לטוב, וכל חשך לאור. והוא מתעלה על כל המעשים, ועל כל סדרי העולם שבהווה, שמדת הדין מעכבת ועוצרת את הטוב שלא יתפשט בכל מילואו, אבל הצדיק הטוב הוא לעולם מתגבר על כל, ודבק הוא במדת טובו, שהיא מדת הטוב העליון, המתגלה לו תמיד מהאור הגנוז לצדיקים לעתיד לבוא, שמעמקי טובו הוא מה שלא יבצר מהם להשפיע את טובם בהתרחבות גדולה, כפי חשק הטוב בפנימיותו, להיות טוב ומטיב לרעים ולטובים.</p>
						</div><!-- .entry-content -->
						

				
					<h1 class="entry-title">תקסד</h1>
					
					<div class="entry-content">
					<p>תקסד. ממקור החסד צריכה אהבת הבריות להתפרץ, לא בתור חק מצוה, כי אז תאבד חלק היותר ברור מזהרה, כי אם בתור תנועה נפשית פנימית עזה. והיא צריכה לעמוד בנסיונות קשים מאד, לנצח סתירות רבות, המפוזרים כצורי מכשול במאמרים בודדים, בשטחיותן של כמה הלכות, ובהמון השקפות הבאות מהצמצום שבחלק הגלוי של התורה והמוסר הלאומי. אבל ברור הוא שאך מתרחקת היא האהבה ממקורה האלהי, יקמל פרחה, והמקור האלהי מופיע הוא את אורו על ידי צינורות התורה והמעשה, ועל ידי הצמצום הלאומי המיוחד. ובזה באה עבודת רוח גדולה, איך לקיים את כל הצינורות במעמדם, ועם זה לשאוב את מימי החסד בטהרתם והרחבתם המקורית. כמה פעמים מוכרחים לרדת למעמקי מחשכים, כדי לחפור דוקא משם את האורה היותר חפשית, היותר גדולה ועליונה.</p>
						</div><!-- .entry-content -->


					
					<h1 class="entry-title">תקסה</h1>
					
					<div class="entry-content">
					<p>תקסה. צריך לצפות תמיד לישועת הכלל היותר גדולה, שהיא עליית העולמות, והנשמות כולן התלויות בהם, מעמקי הרע והתוהו, על ידי עליית האדם מתהומותיו אל מרומיו, עד שיבוא להיות דומה לקונו, שיהיה בורא עולמות במאמרו ורצונו. ומה שגם עכשיו נאמר בצדיקים ותגזר אמר ויקם לך, זהו רק התנוצצות קטנה מאור העתיד, שיתפשט בכל מילויי הנשמות כולן. ואי אפשר לשער גודל השמחה, הפאר והעושר, שיש בזה, שכל הצדיקים כוספין ומתאוין לאור גדול זה, ושמחים בו תמיד, כי כל מעשה ד' לעולם הוא קיים, ועדי עד למעלה מכל גבול וכל זמן הוא ניצב ועומד. ויבטחו בך יודעי שמך, כי לא עזבת דורשיך ד'. ואף על פי שאין כח בשום נשמה בזמן הזה להכיל בתוכה את האור הגדול הזה, מכל מקום על ידי החשק הגדול, וההשערה העליונה בגיאות ד', בסוד נודע בשערים בעלה, ממשיכין הצדיקים על עצמם ועל העולם כולו הרבה קוים, כדמות שערות, מלאות שפע, אור וחיים, מהאור הגדול הזה של זקנת העולמות כולם, שימלאו באורם וזיום, בדעתם וחפץ טובם, באור פני מלך חיים. אשרי כל חוכי לו.</p>
						</div><!-- .entry-content -->


					
					<h1 class="entry-title">תקסו</h1>
					
					<div class="entry-content">
					<p>תקסו. את יראת השמים, את מכון האמונה האלהית העליונה, צריכים לצרף מכל הסיגים שלה, מכל הסיגים המוסריים והמדעיים, שהאדם וכל השכלה מוגבלת שבמציאות מערבת בה. והצירוף היותר גדול הוא זה מה שמתגלה לעין שאין שם שום סיג, שהכל הוא חיים וטוב, והערכים רק הם צריכים שיהיו משוערים כראוי, הצד השימושי צריך שיהיה במדתו הנכונה בכל דבר, בין שהוא גשמי בין שהוא רוחני, והצד המדעי צריך שיתאמץ לדעת איך מערבים את הכל, ואז אין שטן ואין פגע רע.</p>
						</div><!-- .entry-content -->


					
					<h1 class="entry-title">תקסז</h1>
					
					<div class="entry-content">
					<p>תקסז. גדולי הדעה מלאים הם יסורים על שאין ההמון נותן להם את האפשריות להביע את מחשבותיהם הגדולות. והיסורים הללו, והאימה הזאת מפני ההמון, איננה באה מתוך מה שהם יראים שמא יזיק להם ההמון, בגופם או בממונם, בכבודם או בכל אשר להם. אין ראוי אדם להכנס בגדוד של טהורי המחשבה, שהם הם גדולי הדעה באמת, אם לא נצח כבר את היראות השפלות הללו כולן. אבל יראים הם מפני ההמון מאהבתם אותו, ומהאחריות המוסריות הגדולה שבנפשם של מאורי עולם הללו, יראים הם שלא יזיקו את ההמון הכללי, שלא יפסידו את מוסרו ושלא יהרסו את קיבוצו, בזה שיתנו לו טוב גדול כזה שאינם יכולים לקבל אותו ולא ליהנות מאורו, כהבעת מחשבותיהם הגדולות של הגדולים הללו בטהרתם, שההמון מוכן הוא תמיד לקלקל את מגמתם ולטשטש את צורתם, ולהבינם באופן כל כך מסורס, עד ששפע האור הזה הוא עלול רק לשבר את כליהם הקטנים, ולאבד את מדת הטוב המוגבל שלהם, שהם מחזיקים בו לפי מדתם. אבל מעבר מזה, החשק להשפיע ולהיטיב אינו נותן מנוחה, האורה המלאה שבנשמה דוחקת את בעליה ואומרת לו השפיע, והאדם שגורל קודש זה הוא גורלו, נתון הוא תמיד ביסורי הצדיקים, שהם, עם כל מרירותם, ממרקים את גופו ומצחצחים את נשמתו יותר מכל יסורי גוף ונפש המוניים שבעולם.</p>
						</div><!-- .entry-content -->


					
					<h1 class="entry-title">תקסח</h1>
					
					<div class="entry-content">
					<p>תקסח. כנסת ישראל מנצחת את העולם בכחה הרוחני, שיסודו העליה המוסרית המוחלטת, העולה על הנטיות שברוח האדם, גם על הטובות והיותר יפות שבהן. מגלה היא את כחה בידיעת הנהגת העולם למעלה מדרך הטבע, מסברת היא בניסים ונפלאות את מהותה העצמית, והאמת הזאת היא בעצמה מגבירה את העז הרוחני בקרבה ובעולם. אי אפשר לאדם היחידי והקיבוצי שיתעלה על טבעו, בזמן שהוא תמיד חושב שכל המוטבע בטבע אין עליו כח עליון להחליפו בעילוי. על כן אין מנוס משפלות המוסר שבעומק הרוח לא לעובדי עבודה זרה ולא לכופרים מוחלטים. והמחשבה שהיא מעצמת את הרוח, להעלותו מכל המגרעות שבטבע הבהמי הפראי של האדם, היא רק המחשבה האמונית, המבררת את פעולותיה על ידי שלטון שם ד' בעולם בהתגלות רצונית אידיאלית, שזהו גילוי שם ההויה שבתורת ישראל.</p>
						</div><!-- .entry-content -->


					
					<h1 class="entry-title">תקסט</h1>
					
					<div class="entry-content">
					<p>תקסט. המינות שתתפשט על העולם כולו לפני האורה הגדולה העליונה שתופיע עליה, היא כדמות ההעדר הקודם להויה בכל היש כולו. על כן, גם הצורה הרוחנית העתיקה של האמונה צריכה להתרקב ולהסרח, חכמת סופרים תסרח, ואחר הסרחון הזה מתחלת צורה חדשה, כד מסרח גביל, ויוצא אפרוח עליון, ציפור טהורה, המוצאה בית מכבר בקן ציפור העליון, דיתיב תמן קוב"ה וחד מסכנא.</p>
						</div><!-- .entry-content -->
					

				
					<h1 class="entry-title">תקע</h1>
					
					<div class="entry-content">
					<p>תקע. אי אפשר לשום תקומה כללית שתתקיים, אם לא כשהיא שמה את פניה להתחבר עם כל הטוב שבעולם. וכמו יחיד בחייו הפרטיים, שרק אז הוא חכם כשהוא לומד מכל אדם, כן, ויותר מכן, צריך ציבור לעשות.</p>
						</div><!-- .entry-content -->


					
					<h1 class="entry-title">תקעא</h1>
					
					<div class="entry-content">
					<p>תקעא. ישנן המון מחשבות שבטבען אינן יכולות להיות עומדות זו בצד זו. סותרות הן זו את זו לא דוקא בצדן ההגיוני, כי אם בההפעלות שהן פועלות על הרצון ועל הרגשות, ורק בדרך גבורה רוחנית מצויינת יוכל אדם לבוא למדה זו, ששום הפך לא יעצור בעדו מליתן ללבו את המנוחה וההתאמה הראויה, ולא יירא משום הסתערות של רעיונות שונים, שהם עושים תסיסה בהפגשם יחד.					</p>
						</div><!-- .entry-content -->


					
					<h1 class="entry-title">תקעב</h1>
					
					<div class="entry-content">
					<p>תקעב. האמונות המוכרחות של הרמב"ם, הם הדרכים שעל ידם מעמידים את הסגנון, והם טבועים בטבע האדם, עד שאי אפשר כלל שיעקור האדם את ציורי האמונות הללו מלבבו ולא יעקור על ידם את האמיתות העליונות שהן יסוד האמת לאמתו. ואחרי כל זה, מדי דור ודור מתחדשים שינויים רבים בהיחש של האמונות המוכרחות הללו, אבל האמת הפנימית לעולם עומדת. </p>
						</div><!-- .entry-content -->


					
					<h1 class="entry-title">תקעג</h1>
					
					<div class="entry-content">
					<p>תקעג. מפני קטנות דעתו של אדם להקיף את הצד הכללי של הדעות השונות, ואת הרוחב המאחד שלהן, כל הדורות והקבוצות השונות חוזרים כל אחד על אופק מיוחד של ההשקפות האיתנות ברוחניותן, והכל מדמים שאין תקוה להבנות כי אם כשתכחד ההשקפה האחרת, שאינה מחוג של המשקיף, מן העולם. ואין מרחיב את הדעת, לומר שלא העולם כולו משתקף הוא בהשקפה אחת, כי אם חלק ממנו, אם כן הכל נצרך, והכל עושה בנין. והסתירות, לא מצד היש והחיוב שבההשקפות הן באות, אלא מצד השולל שלהן, מצד המכשול הגאותני של אני אמלוך ואין עוד, שנטלו להן כל השקפה בשעתה ובחוגה.</p>
						</div><!-- .entry-content -->


					
					<h1 class="entry-title">תקעד</h1>
					
					<div class="entry-content">
					<p>תקעד. מי שמוכשר ליראת שמים אמיתית, לחסידות וקדושה, צריך לדעת, שאי אפשר כלל להיות ככל אדם, אלא הוא מוכרח להתאמץ להחזיק במדתו המיוחדת.</p>
						</div><!-- .entry-content -->


					
					<h1 class="entry-title">תקעה</h1>
					
					<div class="entry-content">
					<p>תקעה. הצדיק הקדוש האמיתי הוא מאחד בתוכו את כל ההפכים, וכל הטוב המפוזר בעולם, שבמצב הקטנות כל אחד סותר את חבירו, כשהם באים בפגישה במעמד אחד, בכלי אחד, הוא מאחדם בכחו הגדול, המקיף והרחב, כי הוא מתעלה תמיד במחשבתו ורצונו לעולם העליון הרוחני, שבו אין מצרים, והכל יכול להכנס שם, וממילא יוכל כל הטוב להתקבץ ביחד. והוא פועל בכחו העליון, שהטוב המפוזר בכל היחידים בישראל, ובכל העולם, ובעולמים כולם, יתאסף יחד. ובמדה זו יש מדריגות לאין חקר, והצדיק היותר עליון הוא מקיף את הרוחב היותר כולל, ואין בו שום צמצום של דין, כי אם כולו מלא חסד ורחמים רבים, וחפץ הוא באמת בטובת הכל, אוהב לזכות את הבריות כולן, ושונא להרשיען ולחייבן. אמנם העולם לא יוכל להכיר את מדת הצדק הזה, ומוכרח כל צדיק עליון להלביש את צדקתו העליונה בלבושים רבים, שאחרי שהם מקטינים את האור יכולים הבריות ליהנות ממנו.</p>
						</div><!-- .entry-content -->	
					

				
					<h1 class="entry-title">תקעו</h1>
					
					<div class="entry-content">
					<p>תקעו. הצדיק האמיתי, כל תאותו היא הדבקות האלהית האמיתית, המתעלה מכל רעיון ומחשבה, ומרוממת מכל שאיפה מוגבלת וקצובה. כשהוא מענה את נשמתו על ידי המניעה שמונע ממנה את תשוקתה הכבירה הזאת, על ידי מה שהוא מוטרד ועסוק בענינים מוגבלים, שהם לגביה מילין דהדיוטא, העינוי הזה הוא מורגש בעולמות רבים מאד, והמון נשמות אין מספר מצטערות בצערו הפנימי. ואחר כך, כאשר שערי אורה מתפתחים, והוא שב בתשובה מאהבה, ואור שמחת רוח הקודש מתנוצצת וזורחת עליו, אז בקול מצהלות של רעש גדול, של חדות עולמים, מתנשאות נשמות רבות ממעמקיהן, ועולמות רבים, עם שמים וארץ שבהם, מתמלאים עז וחדוה. ברבות צדיקים ישמח העם.</p>
						</div><!-- .entry-content -->


					
					<h1 class="entry-title">תקעז</h1>
					
					<div class="entry-content">
					<p>תקעז. כשצדיקים מתגברים בקדושתם העצמית, שאור החסד מאיר בהם בהזרחה גדולה, יכולים הם לקרא לתשובה גם את הרשעים היותר מוחלטים, גם את השקועים בכל הזוהמות והקליפות, גם את הכופרים ועזי הפנים היותר נוראים, כי הכל כוסף לאור העליון בהגלותו.</p>
						</div><!-- .entry-content -->


					
					<h1 class="entry-title">תקעח</h1>
					
					<div class="entry-content">
					<p>תקעח. פשטיות ההבנה בהגדולה האלהית, היא מזהרת ומאירה בצחצחות את הנשמה של הצדיק, המתאוה תמיד לאור העליון, שיאיר עליו ועל כל העולם כולו. ובכל עת שהזוהר העליון מזריח עליו את אורו, כשם שהוא מתמלא שפעת אושר, כן כל המדריגות כולן, מראשית מקור האושר עד עמקי נקודת רגשי נשמתו, מתמלאים עונג ואושר קדוש. וכל המדריגות שמתחתית לנקודת הרגשת נפשו, גם הן מתעלות, ובחשאי נכנסת שם איזו חדוה פנימית וקורת רוח מלאה טוב, והכל מתברך ומתעדן. והרשעה והרע והכיעור והמהומה והחושך והמגערת שבהויה הולכת ומתמעטת, מצטמקת ומתכווצת, וחלקים רבים ממנה מתהפכים, על פי קרבת שרשם לאור הטוב, ליושר, למנוחה, לקודש ולברכה. ויאמר אדם אך פרי לצדיק, אך יש אלהים שופטים בארץ.</p>
						</div><!-- .entry-content -->


					
					<h1 class="entry-title">תקעט</h1>
					
					<div class="entry-content">
					<p>תקעט. האמונה נותנת את המגמה של היש, והמדע את הדרכים איך מכירים ותופסים אותה. אם יתעצל האדם בהישרת הדרכים, תעלם ממנו המגמה, ואם יחדל להיות עורג אל המגמה, יאבדו כל הדרכים את ערכם, וסופם להתעות. הצד המדעי שבאמונה הוא תמיד בערך של דרך למגמה, והצד האמוני שבמדע הוא הערך המגמתי של הדרך.</p>
						</div><!-- .entry-content -->


					
					<h1 class="entry-title">תקפ</h1>
					
					<div class="entry-content">
					<p>תקפ. כשבא העולם לידי טעות במה שחושב שכבר עלתה בידו המגמה של האמונה, מיד הוא מתחיל לסור ממנה, שהרי רחוקה מאד היא ממנו המגמה האמונית, ובחביון עליון שלה שם טובה ואשרה, אמיתה וחסנה, גנוזים. ועל ידי רישול זה מהתוכן המגמתי, מתחילים דרכי המדע להתעות, וחכמת סופרים תסרח, והאדם מרגיש שהוא יורד מנכסיו המאושרים הרוחניים. והזרם החי בקרבו ממרום המגמה העליונה, שמשם נחצבה נשמתו, דוחפו לשוב ולשוב, והוא הולך ומזדכך, הולך ושב, עד שחוזר למרום האמונה.</p>
						</div><!-- .entry-content -->


					
					<h1 class="entry-title">תקפא</h1>
					
					<div class="entry-content">
					<p>תקפא. יש בעולם תוכן טוב ההולך ומתעלה, וזה התוכן מתגלה הוא ברצונו ובטבעו של האדם גם כן. בעבר היה הטבע והרצון האנושי יותר פראי ממה שהוא כעת, ולימים הבאים יהיה יותר נוח וטוב מההווה. בעבר היתה מהות התורה והמוסר פונה ביותר לביטול כח הרצון הטבעי, מפני שהרע היה מרובה בו, ולעתיד הולך הדבר ומקבל צורה חדשה, עד שהדרישה של החופש הרצוני תובעת תביעות מוסריות שיניחו את הרחבתה המבוקשת, שאז תראה כמה טובה צפונה בה. אבל בתוך הרצון העכשוי כמה סיגים עדיין יש בו, ומתוך הזכות של הניצוצות הטובים של הרצון שהתעלה, חפצים גם אלה הסיגים לזכות בחופש, וחופשם יחריב את העולם ויזהם אותו. לזאת המלחמה עצומה היא, וכל מחנה מגינה בצדק, ולוחמת בצדק. החופשים לוחמים בעד ניצוצי הטוב של הרצון, שלא יסבלו עבדות לאין צורך, שהוא אך למחסור, והמשועבדים, מכירי העבר ויודעיו בהדר טובו, מגינים על השיעבוד, שלא יהרסו חלקי הרצון המזוהמים את הבנין האצילי של העולם. וגדולי הנפש צריכים לתווך את השלום בין הלוחמים, בהראותם לכל אחד מהם מה הוא הגבול השייך לו באמת.</p>
						</div><!-- .entry-content -->	
					

				
					<h1 class="entry-title">תקפב</h1>
					
					<div class="entry-content">
					<p>תקפב. אם מודים הם המאמינים בתורה באמת בעיקר הגדול של שלילת הגשמות, הגבול, השינויים, וכל התארים של לשון בני אדם, מהאלהים, כבר הם מוכרחים לדרוך בדרך אמונה מושכלת. וכיון שנקודה אחת מההשכלה האמונית מוכרחת היא, כבר כל העולם כולו המושכל הוא מוכרח. והחכמה והאמונה מוכרחים ללכת צמדים, ובאין דעת אין אמונה, והיה אמונת עתך חוסן ישועות חכמת ודעת, ורק אז תבוסס האמונה בהשפעתה המעשית, יראת ד' היא אוצרו.</p>
						</div><!-- .entry-content -->


					
					<h1 class="entry-title">תקפג</h1>
					
					<div class="entry-content">
					<p>תקפג. כדי לנצח את ההפקרות והכפירה המהרסת, צריכים לחנך תלמידי חכמים בריאים בגופם וגם בכל כחות נפשם, מחונכים בטוב טעם ובכשרון הכרה של נועם הרגשות, שבאים מתוך הטיפול בנשגב שביופי, של שירה ומליצה, וגם של הדר הטבע, והיופי המובלט בכל מלאכת מחשבת, דירה נאה אשה נאה וכלים נאים, המרחיבים דעתו של אדם.</p>
						</div><!-- .entry-content -->


					
					<h1 class="entry-title">תקפד</h1>
					
					<div class="entry-content">
					<p>תקפד. הרצון הטוב, הקבוע בלב הצדיק לעולם, שוכן עמוק מאד בתוכיות נשמתו, ומתוך נקודה מאירה זו הוא מלא גודל ועז בגאות ד', ומלא פחד ויראה מכל חטא. זה הרצון מחולל הוא נפלאות בעולם, הוא דוחף תמיד את ההויה כולה שתצא מחשכה לאור עולם.</p>
						</div><!-- .entry-content -->


					
					<h1 class="entry-title">תקפה</h1>
					
					<div class="entry-content">
					<p>תקפה. כל מה שמסתכל האדם יותר במעלתו הרוחנית, ככה ימצא שאינו צריך לציוריו שום הגבלה. אדרבא, יצייר כח המצייר כל מה שיש בכחו, וגם אם כהנה וכהנה יצייר גודל ועז, עדיין לא יגיע לשיעור טפה מן הים למה שיש לגדל ולרומם. וכמה אושר שימלא מהסתכלותו החפשית, כששחוק הדמיון הטוב ילוה אותה, עדיין לא יגיע לחלק אחד מרבבות אין קץ של העדן האמיתי השרוי בכל היש, שכולו הוא התגלות שעשוע עליון, ועדן צור כל עולמי עד. </p>
						</div><!-- .entry-content -->


					
					<h1 class="entry-title">תקפו</h1>
					
					<div class="entry-content">
					<p>תקפו. לפעמים יש חסרון באמונה צרופה, מפני שאינה יודעת איך לבסס את המחשבה העליונה על היסודות של כל המדריגות התחתונות שבנפש האדם, שהם נמצאים בטבע הבשר, ובנטיית הדמיון, ואפילו בתכונת ההזיה של האדם, שהכל צריך להתפרנס מהמחשבה, המקפת כל דבר לפי ערכו, והאמונה הצרופה דואגת רק בעד השכל, ונמצא שכל תכונות החיים שחוץ לשכל נשארים בלא השפעה של קדושה. ולא עוד, אלא שכיון שהשכל מושפע מן האמת העליונה, שהוא אור הקודש, והתכונות האחרות אינן מושפעות ממנה, נעשה על ידי זה הריסה ומלחמה פנימית בתוך הנפש, בין הנטיות השונות שאינן יכולות להתמזג זו בזו. ואין תקנה לשלומו של היחיד ושל הציבור, כי אם באמונה חיה, הכוללת הכל, שצירופה יהיה רק בתכונת ההשכלה העליונה שלה, אבל הדמיון וההתפעלות, הרגש והטעם הגופני, העריגה והכמהון של הבשר, ההזיה וההתלהבות הדמיונית, גם הם לא יחסרו, אלא שהכל יהיה מונהג תחת השלטון של הדעה המזוקקת העליונה, שיש בה האור השכלי הצלול, ועוד מה שיותר מזוכך ממנו, על פי סוד ד' ליראיו.</p>
						</div><!-- .entry-content -->


					
					<h1 class="entry-title">תקפז</h1>
					
					<div class="entry-content">
					<p>תקפז. הדין נותן שיש נשמה לכל ניצוץ, שהוא שואף להתעלות, ומתעלה על ידי אור חסד עליון שמופיע תמיד, וקל וחומר לכל בריה, שהיא הולכת ומתעלה, בכל גוון של הויה שהיא נמצאת, בין בתאר של פעולה בגוף, בין מחוץ לגוף. וכל מין ממיני החלוקה, כמינים ופרטיהם, וקל וחומר אנשים ומשפחות, עמים ולשונות, כל מושג כולל יש לו נשמתו, שהיא הולכת ומתעלה, וקל וחומר עולמים שלמים, שהם הולכים ומתנשאים, הולכים ומתעלים, חיים הם בשימושם הגופני עד הזמן שנשמתם משתלמת, ואחר כך כל הרוחניות שבהם מתעלה, ובצרור החיים הכללי, העליון מכל נחיצות של גוף ועולם מקומי, הם נצררים בכל כחותיהם הכלליים והפרטיים. וכשאנו רואים במחזה כמה עולמים לאין תכלית כבר היו לפנינו, אנו יודעים מזה כמה עדן ואור עליון מקבלים האורות הרוחניים הכלליים שלהם בכל פרטיהם, ואור עדן זה באיזו צורה הוא משותף לכולנו יחד.</p>
						</div><!-- .entry-content -->	
					

				
					<h1 class="entry-title">תקפח</h1>
					
					<div class="entry-content">
					<p>תקפח. האמונה האלהית מבארת את הגודל והעז שיש לרצון האדם והכרתו, לכשישתלם בכל מילואו, שכמובן לא יתבאר הדרך בבירור כי אם על ידי ידיעה שלמה בכל היש כולו, לפי מדת הגודל היותר אפשרית. ונשאר לעולם החק, שדעת ד' באה מדעת מעשי ד'. והאמונה היא מקפת את כל הידיעות, לעשות חטיבה כללית מכל הפרטים כולם, ובזה היא נותנת חיים נצחיים לכל הזוכים לאורה, והיא מחיה בלשד פנימיותה את המוסר, את חיי החברה ואת חיי היחיד, כשם שהיא מחיה את כל העולמים כולם מראש ועד סוף, שכולם יחד הנם אדם אצילי, צדיק עליון, שנאמר עליו בצדק, צדיק באמונתו יחיה. והצדיק היחידי, הפרטי, שואב הוא את אור צדקו משפעת טל צדיק עליון של אדם עילאה זה, הכולל כל היצור כולו, שכולו ביחד שואף ופועל טוב נפלא, אשר כל רעיון לא יכילהו, ומנובלות אורו כל טוב נמצא, וכל עדן וגן, וכל נשמה ועולם, מתמלא רוח חיי עדנים, רוח גבורה וקדושה, עד כדי לתן מלכות למלכים, נבואה לנביאים, שירה לשרים, גבורה לגבורים וצדק לצדיקים.</p>
						</div><!-- .entry-content -->


					
					<h1 class="entry-title">תקפט</h1>
					
					<div class="entry-content">
					<p>תקפט. כמה סגוליות הן המצוות אשר באור האמונה נכירן, כמה חיים הן נותנות לנו ולעולם, זה יכיר הדור המפותח, אשר יעלה למעלה מכל הרום של הנסיונות המדעיים. בתוך הנשמה אנו צופים את ערכן, וסוד ד' את ישרים ואת יראים יגלה לעין כל על ידי חופש הדעת ההולך ואור. רק החופש הוא אב האמונה העליונה, אמונת אומן, שגורל העתיד בידה הוא.</p>
						</div><!-- .entry-content -->


					
					<h1 class="entry-title">תקצ</h1>
					
					<div class="entry-content">
					<p>תקצ. כמה נואלו האנשים שאינם מסתכלים בפליאות הטבע וחוקותיו, בגודל מעשה אלהים שבעולם. באין בסיס של השקפה חמרית גדולה ועשירה, ההשקפה האצילית מתטשטשת. כל החוצפה והכפירה באה לעולם לתבע את עלבון החומר מבעלי הצורה המפריזים, העושים עול להחומר בבטלם וברדפם אותו, בין בצדו המעשי בין בצדו העיוני. וכל המטפלים בחומר ביושר ובצדק, בין הנותנים חלק הגון לגוף ולתביעותיו, לחברה ולתביעותיה וצרכיה הארציים, בין המיחדים זמן להסתכלות מדעית בכל ערכי החומר, בארץ ובשמים וכל אשר בם, בהיות עינם ולבם אל הרוח והנשמה העליונה מכל, הם מביאים את ברכת האושר והשלום בעולם, והם הם הנם החיל אשר נגע אלהים בלבם, בוני חרבות ומשובבי נתיבות. </p>
						</div><!-- .entry-content -->


					
					<h1 class="entry-title">תקצא</h1>
					
					<div class="entry-content">
					<p>תקצא. כל מי שקדושת נפשו עלתה למרומי ההסתכלות של פנימיות ההויה, ושואב הוא רוח הקודש ממעמקי נשמתו, כל מה שיסתכל יותר בעולם החיצוני, בחכמתו וערכו, ובכל טענות הערות ותביעות של בעלי החיצוניות, יתחדד חושו הרוחני יותר ויותר, ומכל קליפה ישיג אור, מכל כפירה אמונה, וקדושה מכל טומאה. למרומים הללו אפשר להגיע על ידי הדרכה תדירית בדרכי תורה, בחכמה, בתרבות ודרך ארץ, שנזהרים בהם שלא יהיו סותרים זה את זה, רק יתאחדו יחד באיחוד קבוע, שהוא מתעלה כל מה שההסתכלות בחכמה העליונה, המביאה להכרת האחדות באור חיים ורוחב דעת, היא מתגדלת בגודל תמידי, ומראה היא את פעולתה על כל הליכות החיים כולם, המדות, הדיעות והמעשים.</p>
						</div><!-- .entry-content -->


					
					<h1 class="entry-title">תקצב</h1>
					
					<div class="entry-content">
					<p>תקצב. כשההכרה האלהית עומדת בשפלות אצל האדם, העולם הכללי, והיחיד הפרטי, אז כל מה שהוא עושה לשם ד' מקבל צורה שפלה, ומעמיק לפעמים את הרושם של השפלות. אמנם השפלות הזאת אינה נערכת כי אם לפי ערכו של האדם ושל הדור, של הקיבוץ ושל הסביבה. אם יש אפשרות להתוכן האלהי שיתעלה, ומפני שפלות ידים ומיעוט הסתכלות נעשה נמוך, אז חשוב התוכן יורד ממדרגתו, ומשפיע את השפעותיו לא להצלחה. אבל אם החוב מתמלא, והדעה עושה את חיובה כראוי, לפי הדור ולפי המקום, אז ברכת ד' היא מלאה על התוכן האלהי, והכל מתמלא עושר ועז וברכת החיים על ידו.</p>
						</div><!-- .entry-content -->


					
					<h1 class="entry-title">תקצג</h1>
					
					<div class="entry-content">
					<p>תקצג. אהבת הבריות צריכה טיפול מרובה, להרחיבה ברוחב הראוי לה, להלחם נגד השטחיות הנראית בסקירה הראשונה, על ידי שימוש שאינו כל צרכו, מצד התורה ומצד המוסר המנהגי, כאילו יש ניגודים, ולפחות שויון נפש, לאהבה זו, שהיא צריכה להתמלא תמיד בכל חדרי הנפש. המעמד היותר עליון באהבת הבריות צריכה לקחת אהבת האדם, והיא גם כן צריכה להתפשט על כל האדם כולו, למרות שינויי דיעות בדתות ואמונות, ולמרות החילוקים של הגזעים והאקלימים. נכון הדבר לרדת לסוף דעתן של העמים והקיבוצים השונים, כמה שאפשר, ללמוד את אופיים ואת תכונותיהם, למען דעת איך לבסס את האהבה האנושית על יסודות המתקרבים למעשה. כי רק על נפש עשירה באהבת הבריות ואהבת אדם, תוכל אהבת האומה להתנשא בגאון אצילותה, וגדולתה הרוחנית והמעשית. וצרות העין הגורמת לראות בכל מה שמחוץ לגבול האומה המיוחדת, אפילו אם הוא חוץ לגבול ישראל, רק כיעור וטומאה, היא אחת מהמחשכים היותר נוראים, שגורמים הריסה כללית לכל בנין הטוב הרוחני, שכל נפש עדינה מצפה לאורו.</p>
						</div><!-- .entry-content -->	
					

				
					<h1 class="entry-title">תקצד</h1>
					
					<div class="entry-content">
					<p>תקצד. להשוות סיפור מעשה בראשית עם החקירות האחרונות הוא דבר נכבד. אין מעצור לפרש פרשת אלה תולדות השמים והארץ, שהיא מקפלת בקרבה עולמים של שנות מיליונים, עד שבא אדם לידי קצת הכרה שהוא נבדל כבר מכל בעלי החיים, ועל ידי איזה חזיון נדמה לו שצריך הוא לקבע חיי משפחה בקביעות ואצילות רוח, על ידי יחוד אשה שתתקשר אליו יותר מאביו ואמו, בעלי המשפחה הטבעיים. התרדמה תוכל להיות חזיונית, וגם היא תקפל איזה תקופה, עד בישול הרעיון של עצם מעצמי ובשר מבשרי. והודיע הכתוב שקדושת המשפחה קדמה להבושה הנימוסית בזמן, וכן במעלה, שאחר ההתעוררות מהתרדמה הוחלט דבר זאת הפעם, ומכל מקום היו שניהם ערומים ולא יתבוששו. ולמדנו שלא רק עבירה נמוסית היא פרצת העריות, שפורצים בה כשאין רואה, ועין נואף שמרה נשף, אלא דבר עמוק, מוטבע בשורש נשמתו של אדם, שחוטאו חומס נפשו, והפורש מהם נקרא קדוש בעצם.</p>
						</div><!-- .entry-content -->


					
					<h1 class="entry-title">תקצה</h1>
					
					<div class="entry-content">
					<p>תקצה. קשה מאד להביט בבת אחת על רוחניות העולם וגשמותו, ומכל מקום גבורי כח מתגברים הם, שתהיה הסתכלותם שלמה בשני הצדדים. ההשקפה הרוחנית כשהיא מתעלה, היא מבארת רזי עולם, היא מראה באספקלריא של קודש, שיש בה צחצוח של הכח המדמה, על פי הארת השכל וצירופה של הופעה עליונה, את כבוד המצוות האלהיות, נועמן והדרן, והיא מראה את הגודל והשיגוב שיש בתורה ובתפילה. ביחוד מראה היא איך תפילת ישרים מתקנת היא את העולם, מישרת את דרכי החיים, ומוציאה את האדם מאפלה לאורה. וכל מה שתזריח ביותר ההארה הרוחנית של העולם בנשמת החושב, ככה האמיתות הללו הולכות ומתבררות לפניו, ומציגות לו תוכן מלא של חיים בהירים, עדינים ועליונים. וכשמגיע אדם למדה זו, בכלה או במקצתה, מתמלא הוא ענוה, ונועם של תנחומים מתעורר בקרבו, ועולה הוא בתשובתו למעלה מכל חשבון ומכל משקל.</p>
						</div><!-- .entry-content -->


					
					<h1 class="entry-title">תקצו</h1>
					
					<div class="entry-content">
					<p>תקצו. הקדושה הולכת ומתפשטת בעולם. ברז גדול היא מטהרת את מעשיה. היא מטהרת ומאמצת את רצונו של האדם, ומכשרת אותו שיהיה כלי מעשה לשכלול העולם, החיצוני והפנימי, והיא מעלה את הרצון האנושי למרומי שכלו, המעשי והשכלי. אם יציאת מצרים תעקר ממקומה, אם העבר איזו פעם לא יהיה לו תפקיד עקרי להחיות את הרוח, יהיה זה באופן שכבר כל תמציתו יהיה מסור בההווה, כל הניצוצות הנשמתיים יהיו קבועים בנזר העתיד, בהיותו להווה. שהם עלו מתהום העבר, בעת שהוא היה רק הצינור העקרי שחיי הרוח בעולם נמשכו על ידו. </p>
						</div><!-- .entry-content -->


					
					<h1 class="entry-title">תקצז</h1>
					
					<div class="entry-content">
					<p>תקצז. כשהחקירה המדעית הולכת ומוצאת דיוקים מכוונים בתוך העלילות כולן של התוהו והבהו, כשכל התנועות שהוות ושהתהוו בעולמים לפני יצירתם הגמורה, כל כך מתאימות הן למטרת הבנין הגמור בשכלולו, הולכת בזה חכמת מעשה בראשית להיות תמיד יותר ויותר חכמה גלויה, שנדרשת ברבים, ושנותנת מחיה לרוחות רבים. ולפי ערך ההכשר הזה, שהעולם מתכשר לצפונותיה של חכמת היצירה המעשית, הולכים לעומתם הרעיונות של חכמת היצירה הרוחנית ומתגבלים עם החיים והמציאות, והאמיתות האלהיות, שבחותם האמת העליונה, שהיא תמיד מעוזם של חכמי עולם האמיתיים, ושהיא אורם של ישראל בכללות, החפץ תמיד שהאמת העליונה המוחלטת תהיה המנצחת בעולם, והפועלת על כל הליכות החיים כולם בגבורתה, הולכות הן ונעשות לדברים שהם שוים לכל נפש, עד שאי אפשר עוד להסביר גם אמונה פשוטה לאנשים בינונים כי אם על פי הרחבת הצעת רזי עליון, שהם עומדים ברומו של עולם. ופתחי השערים של מעשה בראשית הם הם גורמים עצמיים לפתיחת שערי מעשה מרכבה, שהיא ההנהרה העליונה, המסגלת את החושים ואת הרצונות, את ההכרות ואת הרגשות, להאחז בעומק הרוחניות האיתנה, במקור חיים תמימים ונצחיים, עד שהחיים הולכים באומץ קדושתם, לנצח כולו את המות, והטוב ממתיק כולו את כל הרע כליל. התפיסה השכלית הרוחנית העליונה, כשם שהיא מתממת את הרצון האישי, ומעדנת את הקשר החברותי, היא פותחת את החושים הגשמיים והרוחניים להתקשר עם המציאות כמו שהיא, והאושר והעדן, הנוי והנצח שלה, הולך ומתגלה לפניה. החיים שבגויה נעשים רחבים, טהורים, קדושים ועדינים, והחיים שמחוץ לגויה וממעל לה מאירים תמיד בכל נגהם. הרוחניות הולכת היא ומתעלה באדם ובעולם בכל רגע של חיים, וההשכלה העליונה תופסת בהכרתה את הריקום של העילוי, והיא מתעדנת מרב זיו, ומעדנת את העולם כולו. כשרוחניות משתלמת בקצבתה, וחפצה היא מרוב עדנה ושבעון להעתיק את כחותיה לככר יותר לשדי, כל הסביבה מסתגלת לזה, והד קול העונג מקצה העולם ועד קצהו נשמע. לאור טוב זה, למבט כזה על אותה האפלה שחכמת החיים הבינונית קוראה זה מות, מחכה העולם, וההחלטה של ההליכה באור האמת העליונה היא מביאה אותו אל מעמד איתן זה. החיים החברותיים עם כל מילויי תיקוניהם, החופש השכלי וההרגשי עם כל הרחבתם, אומץ הרוח וגבורת הבשר עם כל חסנם ויפים, כל אלה יחדיו יחוברו למשאלות הנצח, שרק הן בהפתרן יעמדו לעולם בשעת דחקו. רק דיעות עליונות, שהן נובעות ממקור עליון של חיים עליונים, ישיבו להעולם וכל אשר בו, לכל הנשמות העשוקות, הערטילאות, ולכל שוכני מאפליות בגויות חולות, הרוסות ומזוהמות, את עז גבורת חייהם, את ברק יפעת נצחם. ושלום העולמים, והדר הרוחות לכל בשר, ישוב ויגלה בגאון עז, ממעל לכל הגה ורעיון מוגבל.</p>
						</div><!-- .entry-content -->


					
					<h1 class="entry-title">תקצח</h1>
					
					<div class="entry-content">
					<p>תקצח. כל המחשבות והרעיונות, התשוקות הגדולות, והנסיונות העצומים, שעוברים על כל צדיק בנפשו הפרטית, כולם עוברים הם על כללות האומה, ובאופן כללי על כללות האדם, ובאופן יותר כללי על כללות העולם, וכל העולמים כולם. וכל מה שהאורה הפנימית והמקפת העליונה היא יותר נתבעת ברוב אמת מנשמתו של אדם, והוא מתגלגל הרבה בצער הצמאון לשבר את נפשו מהריווי העליון, עד שהצער בא לידי דיכדוכה של נפש ממש, עד לכדי בחילה בחיים, ועד לידי התמעטות הכח, וההתהלכות כצל בנטותו, ובכל זה לא יפנה אל רהבים, ולא יאבה בשום אופן לשכר את עצמו בשכרון החיצוני של העולם, לא בתאוות גשמיות ולא ברוחניות, לא בדמיוניות ולא במה שקוראים שכליות, כי אם עומד הוא על משמרתו, והתגלות האמת העליונה והטוב המוחלט, בנשמתו ובעולם, הוא כל ישעו וחפצו – לפי מדה של התגברות תכונה זו, הוא הולך ומשתוה לרוח כל העולמים, וסוקר הוא מפנימיותו את הכל, והולך האור ובא לו מתוך מחשכיו, עד כדי צפיה נאמנה מסוף העולם ועד סופו, כל אחד ואחד לפום דרגיה, ויראה בגיאות ד' ברב עז וחדוה, ואורח צדיקים כאור נוגה, הולך ואור עד נכון היום.</p>
						</div><!-- .entry-content -->


					
					<h1 class="entry-title">תקצט</h1>
					
					<div class="entry-content">
					<p>תקצט. הצדיק האמיתי, שחפץ בטובת העולם ובזכותן של הבריות וטובתן באמת, יש בידו כח להמשיך לעצמו את כל האופי של מהות הרע שנמצא בכל הנפשות הדבקים עמו דבקות יחוסית של אהבה ואמונת חכמים. ומתוך שעל ידי המשכתו זז הרע מהם, נטהרים הם, ונעשו נקיים מחטא. והוא בעצמו, מתוך גודל הטוב שבנשמתו, מתהפך הרע שלהם בעצמו לטובה, ומוסיף לו יפעה, ואור גדול מאד.</p>
						</div><!-- .entry-content -->	
					

				
					<h1 class="entry-title">תר</h1>
					
					<div class="entry-content">
					<p>תר. ממרום המציאות העליונה בא הדיבור לפיו של האדם. ואין לשער כמה גדולות הן העלילות המעשיות והרוחניות שפועל הדיבור, מאז הנתקו ממקור אורו עד שבא לכלל ביטוי. ומהלך עצום זה עושה הדיבור בהתבטאו בחזירתו למקורו, וכשהוא מקושר להמחשבה האלהית בתורה ובתפילה, אין לאורו וזוהר עשרו קץ ותכלית, וממש בורא הוא עולמים, מלאים כח וחיים, אומץ ועושר רב. והצדיק בעל המדע, המשיג את ערכו של הדיבור, כרום השגתו תהיה גם פעולתו, ותגזר אומר ויקם לך, ועל דרכיך נגה אור.</p>
						</div><!-- .entry-content -->


					
					<h1 class="entry-title">תרא</h1>
					
					<div class="entry-content">
					<p>תרא. מה שהתיאבון הפשוט של האכילה עושה אצל בעלי חיים כולם, ואצל בני אדם בינונים, להמשיך את האדם לאכול, להחזיק את חייו וכחותיו, פועל בצורה אצילית וכח נשגב אצל גדולי הדעה, צדיקים יסודי עולם, החפץ להתאחד עם כל ניצוצי הקודש הטמונים בתוך המאכלים, שהשמחה הנשמתית מתעוררת מהאדם האוכל לעומתם, לקבלם אל תוך נשמתו, להוסיף בהם אור וחדות עולמים, והם בעצמם מוסיפים עז ושמחה בתנועה זו, גם לפני האכילה. בעת האוכל כבר השמחה מתנוצצת במעמקים, ובאכילה עצמה היא עולה במעלה יותר עליונה. ויאכל בועז וישת וייטב לבו, וייטב לבו בדברי תורה, שהן הן האכילה והשתיה עצמן לבאי בסוד ד' דידעי מאי דמחוי להו במחוג.</p>
						</div><!-- .entry-content -->


					
					<h1 class="entry-title">תרב</h1>
					
					<div class="entry-content">
					<p>תרב. השקפת עולם גלויה ורציונלית, צריכה היא תמיד להתאחד עם השקפת עולם נסתרת מיסתית. ומשתיהן יחד, לכללותן והמון פרטיהן, תפרח השירה, תעוז הגבורה, יתהדר היופי ותרבה הדעת.</p>
						</div><!-- .entry-content -->


					
					<h1 class="entry-title">תרג</h1>
					
					<div class="entry-content">
					<p>תרג. כל יום ויום מחיי האדם, הוא שקול בערכו הרוחני מכל הימים שקדמו לו ביחד. והדבר הזה נוהג גם ברגעים, ובחלקי זמן היותר קטנים. כי החסד האלהי הולך הוא ומוסיף אורה, וכל רשימות של העבר הם נתונים בההווה, ועוד הוא מוסיף עליהן את חידושו.</p>
						</div><!-- .entry-content -->


					
					<h1 class="entry-title">תרד</h1>
					
					<div class="entry-content">
					<p>תרד. כל גוזמא בלתי מתקבלת באמונת הלב, שייכת היא רק לעניני החול. אבל עניני הקודש, כל תיאור של טוב ותפארת שמתנוצץ עליהם בשכל, הכל הוא רק מקצת מן המקצת משבחם. </p>
						</div><!-- .entry-content -->


					
					<h1 class="entry-title">תרה</h1>
					
					<div class="entry-content">
					<p>תרה. כל מה שהאדם מקדש יותר את רצונו, ומעלה אותו למרומי הטוב, ככה זורחת בקרבו האורה של ההכרה האלהית העליונה, שיסודה העליון הוא הכרת השלטון העצמי האלהי, בחופש גמור, שהוא תוכן הרצון המוחלט, שכל התארים בו כלולים.</p>
						</div><!-- .entry-content -->	
					

				
					<h1 class="entry-title">תרו</h1>
					
					<div class="entry-content">
					<p>תרו. היופי העליון, התפארת האלהית, מושכת היא אליה את הנשמה, מעירה אותה מתרדמתה, ומקיצה לחיים את כל כחותיה. מאירה היא עליה כאור שמש על צמחי חמד, ומפתחת אותה בכל ענפיה, המלאים כח, פאר, נועם ורעננות. התשוקה ליחושי בית המקדש, לבית ד' בראש ההרים, לכהנים בעבודתם, לויים בשירם וישראל במעמדם, וכל קשורי הנפש שבנשמת האומה כולה אל זבול קדשה, מעירה בכל יום נויו של עולם בלבן של ישראל, ומקימה מקדש עליון בנשמתו של כל יחיד, המתחילה תיכף בהתחלת סדר היום, בסידור הקרבנות והקטורת. כל מחשבה, ורגש ישראלי, המתרומם בעליוניותו לרום פסגת נשמת האדם והעולם, מתמלאים חיים על ידי הופעת לב זאת, שיחידי סגולה מתברכים בה בכל יום, ומופיעים בגניזת כחם על הכלל כולו, על גוי ועל אדם יחד.</p>
						</div><!-- .entry-content -->


					
					<h1 class="entry-title">תרז</h1>
					
					<div class="entry-content">
					<p>תרז. הרשעה שבעולם מוצאה באדם את מכונה, והיא הולכת ומתגלמת בקרבו, מדי יום ביומו מוסיפה היא אומץ, מכשלת היא את כחו להתרומם להתעלות לטוב. יצרו של אדם מתגבר עליו בכל יום. אי אפשר לאדם בלא תפילות תדיריות, שאחד מפרקיהן הם הוידויים. האדם מוכרח להתודות על עונותיו, על חטאיו שבגלוי ושבסתר ושבסתרי סתרים, על נטיותיו לרעה ההולכות ומלפפות אותו. כשהטהרה של התפילה והוידוי באה מדי יום ביומו, כשחשבון הנפש אינו דבר נשכח מהאדם, אז הוא מנער את הרשעה ממנו קמעה קמעה, טרם שהספיקה להעשות עליו ערמה גדולה כזאת שלא יוכל להרים ראש. ומארי דחושבנא בכל יום מסלקים את הרשעה היומית, מתודים הם לפני שנתם הקבועה, על עצמם ועל כל העולם כולו, לפחות מגלים הם את מחאתם על הרשעה הפרטית והכללית בכל מקום שהיא, מעמידים בזה את נפשם נכח הטוב והקודש, מעלים אותה בזה אל שרש חיי קדשה, מחברים את יניקתה מבאר הטוב. בידך אפקיד רוחי.</p>
						</div><!-- .entry-content -->


					
					<h1 class="entry-title">תרח</h1>
					
					<div class="entry-content">
					<p>תרח. היצירה הרוחנית חפשית היא, אינה מתחשבת עם שום דעה ושום השפעה, היא יוצרת כפי הלך רוחה פנימה. וכל מה שתתגבר בקרבה אמונתה בעצמה, כן תעלה למרומי האמת. השקר, והרשעה האחוזה בו, אינם באים כי אם מהשפעה חיצונה, שבאה על היצירה הרוחנית כספחת, המצוה אותה בכחה להגות ולא רוחה. ואין צו אלא עבודה זרה. </p>
						</div><!-- .entry-content -->


					
					<h1 class="entry-title">תרט</h1>
					
					<div class="entry-content">
					<p>תרט. כל הספרים כולם, בין בקודש בין בחול, וכל הידיעות הבאות לאדם מחוצה לו, אינם כי אם עוזרים לעורר את רוחו הפנימי, להוציא לאור על ידם את הגנוז במעמקיו. </p>
						</div><!-- .entry-content -->


					
					<h1 class="entry-title">תרי</h1>
					
					<div class="entry-content">
					<p>תרי. על ידי התורה סופג האדם אל תוכו את נשמת ישראל, ואדם מישראל אי אפשר לו לחיות חיים שלמים כי אם בנשמת ישראל שתחיה אותו. והמחשבה הכללית הבאה לאדם בצלילות דעתו, היא נותנת בו את רוח האדם שבקרבו, ומשכללתו. וכל מה שיתרגל יותר בתיקון תורה ומחשבה צלולה, ישתכלל יותר אופיו, על ידי מה שתחובר נשמתו הישראלית עם רוח האדם שבקרבו, וכל אחד מהם ישפיע על חבירו את ברכתו.</p>
						</div><!-- .entry-content -->


					
					<h1 class="entry-title">תריא</h1>
					
					<div class="entry-content">
					<p>תריא. צריך האדם להתעשר בפרטים תחילה, כדי שיוכל לתן לרוחו חופש והרחבה לסקירות כלליות, שזהו כל עונג רוח האדם, השואף לרחובות הנהר של הבינה העליונה. אחר שבא למדרגה הוגנת של רכישת פרטים, אז הולך הרוח ויוצר לו ערכים כלליים, שהם הולכים ומתנשאים מעל כל הפרטים. וכשהם משתלמים בצביונם, מרחפים הערכים של הבינה העליונה על הפרטים הרבים, כיונה זו שמרחפת על קנה, להוציא מן הכח אל הפועל את החיים והאור הגנוז בכל פרט ופרט, על ידי תבונה חודרת השואבת מהבינה העליונה, ומענקת עושר להפרטים הרבים בהמון שינויי גווניהם. אז מגיע תור הגדלות לאדם, שתובע ממנו שלא תהיינה פעולותיו מצות אנשים מלומדה, אלא שכל פעולה וכל הרגל, כל עבודה וכל מצוה, כל רגש וכל רעיון, כל תורה וכל תפילה, תהיה מוארה באור הכללי הגנוז בנשמה העליונה לפני הופעת פעולתם.</p>
						</div><!-- .entry-content -->	
					

					
					<h1 class="entry-title">תריב</h1>
					
					<div class="entry-content">
					<p>תריב. הרבה דברים מדקדוקי תורה נראים מיותרים, ודומים למשא על הבריות, מפני שאינן מכירין את גודל כחו של הרע שבאדם ובעולם, ואינן יודעין כמה עצות, סייגים ותחבולות, צריכין בני אדם איך להמלט ממנו, בין מהרע הרוחני בין מהרע המעשי. אמנם על פי החולשה שירדה לעולם, על פי הדלדולים הגופניים והנפשיים, שפגעו ביחוד בכנסת ישראל, נתדלדל הכח בכלל, ועמו גם כן כח הרע, ואין אפשרות לחטא חטאים נוראים. אבל בלב יצר חשוב, במעמקי הכח הרע גנוז הוא, וכשיתעורר הכח לאיתנו, יקיץ גם הרע עמו לבלע ולהתעיב. על כן הננו תמיד זקוקים לאור תורה ונר מצוה, המצרפים את הבריות, כדי שנהיה מוגנים יפה בעת שוב כח החיים המלאים אלינו, לקבל את הטוב והאור, ולזרות הלאה את הרע והחושך. כל אמרת אלוה צרופה, מגן הוא לחוסים בו.</p>
						</div><!-- .entry-content -->


					
					<h1 class="entry-title">תריג</h1>
					
					<div class="entry-content">
					<p>תריג. כל מחשבה רזית צריכה המון מחשבות גלויות להגלימה, ולהיות לה למגן ולמעקה, שלא יפלו אורותיה לתהום הדמיון, השקר וההירוס. וכל מחשבה גלויה צריכה ניצוץ רזי לעדנה, לשמרה מסרחון ומהתהפכות לסם מות, תחת תכונתה המקורית להיות לסם חיים.</p>
						</div><!-- .entry-content -->
					

				
					<h1 class="entry-title">תריד</h1>
					
					<div class="entry-content">
					<p>תריד. ההבטה הרציונלית על העולם בכל חזיונותיו, החמריים, המעשיים, המוסריים והרוחניים המוחלטים, היחידים והמצורפים, הכלליים וכללי הכלליים, היא מבליעה את הנקודות והקוים המיוחדים הדקים בתוך ההארה הכללית, ומתוך כך נוח לה להתעלות למרחב כללי, אבל כשלון טמון לרגליה, על ידי מה שלא נתבססה יפה בחדירה אל הדייקנות הפרטית. הופעה זו נראית מכחו של הרציונליזם בחול וגם בקודש. הרזיות היא חודרת לפרטים ולפרטי פרטים, אין קו ונקודה שתעבור עליהם בשתיקה, אין קוץ ותג שלא תדרוש עליהם המון פליאות, אין תנועה קלה וחזיון קטן שבקטנים שלא יפיץ קרני אורה, לצייר ולתאר, להרגיש ולחשוב. מסוכנת היא הרזיות שלא תשקע בקטנותם של הפרטים, שלא יאחזו כנפיה הרחבות בחגוי סלעי מגור של חשכת הקטנוניות. היא לפי זה צריכה תמיד להחליף כח. לפעמים צריכה לספוג אל תוכה את האויר הרציונלי השטחי, היא מעלתו כשאוחזתו בידה. וביותר היא נועדה תמיד להתרומם במרחביה העליונים, בדרושי הגדולה העליונה, בכללי כללי הכללים, שגם הם לפרטים נחשבים בעת שכללים יותר רחבים מופיעים עליהם. אבל סוף כל סוף תנצח הרזיות בכחה לאלהים, ותבוא עד תכונתה, להראות לעולם כולו שאכן גדלות עליונה יש גם בכל קוטן. אין גבהות לפני המקום ולא שפלות, אין קטנות ואין גדלות, כי הכל רם ונשא, והכל שפל ונמוך. הכל רם ונשא מצד מקוריות החיים של אור חי העולמים ששוטף בכל, והכל שפל ונמוך אלמלא יצויירו שהנם נשארים לעצמם, בלא מקור האור, שאז כלהו ספירן מתחשכן, וכד אנת תסתלק מינייהו ישתארו כולהו שמהן, כגופא בלא נשמתא. כי עמך מקור חיים באורך נראה אור.</p>
						</div><!-- .entry-content -->


					
					<h1 class="entry-title">תרטו</h1>
					
					<div class="entry-content">
					<p>תרטו. כשכח ישראל גדול, ונשמתו מאירה בקרבו בהופעה, וענפיו המעשיים מתוקנים בסידור מלא, בקדושה, ביחוד ובברכה, במקדש וממשלה, בנבואה וחכמה, אז ההתרחבות לצד החול, לענוגי החושים הרוחניים והגשמיים, להצצה חדירית ופנימית לתוך חייהם של המון עמים ולאומים שונים, למפעליהם וספרויותיהם, התגברות עז החיים הטבעיים, כל אלה טובים הם, ומסוגלים להרחיב את אור הטוב. והתחום רחב הוא, י"ב מיל כמחנה ישראל כולו, הכופל באמת את כל העולם באיכותו. יצב גבולות עמים למספר בני ישראל. משחשך האור, משגלתה שכינה, משנעתקו רגלי האומה מבית חייה, החל הצמצום להיות נתבע. כל עז חילוני עלול להיות לרועץ, כל יופי טבעי וחשקו עלול להאפיל את אור הקודש ותם הטהרה והצניעות, כל מחשבה שלא נתגדלה כולה במחנה ישראל יכולה להרס את כל סדר האמונה והחיים הישראליים, כל שמינות קטנה מביאה לידי בעיטה. מכאן בא העוצב והסיגוף, הקדרות והפחדנות. וביותר ממה שפעלו אלה על החיים הגשמיים, פעלו על החיים הרוחניים, על רוחב המחשבה, על תעופת ההרגשה. עד אשר יקיץ הקץ, שקול קורא בכח, הרחיבי מקום אהלך, ויריעות משכנותיך יטו אל תחשכי, האריכי מיתריך ויתדותיך חזקי, כי ימין ושמאל תפרוצי, וזרעך גויים יירש, וערים נשמות יושיבו. והתחום של אלפים אמה הקצר, הולך ומתרחב כמדת ישועתן של ישראל, שהולכת ואורה קמעא קמעא.</p>
						</div><!-- .entry-content -->


					
					<h1 class="entry-title">תרטז</h1>
					
					<div class="entry-content">
					<p>תרטז. כל דעה של אמת, מסבבת על פי שילוב הרעיונות, של חסרון שכלול שכל האדם, כמה דעות של שקר. ולפי הערך ששכל היחיד והרבים, ונטייתם לטוב ולצדק, היא לקויה, ככה יגדל הערך של הסיפוח של השקר בנחלת האמת. העליה העולמית, שהיא מגמת כל העבודה האלהית, היא שואפת להסיר תמיד מעט מעט את הזיקוק של השקרים אל האמת. לפעמים יש שאחד חושב שכבר הפריד בין חלקים של שקר לשורש האמת, ויוצא להרס את השקרים, והוא מהרס בעל כרחו את האמת, מפני שעדיין הם משולבים זה בזה. הננו תמיד מכוונים להפריד לגמרי את כל השקר מהאמת במחיית עמלק, ויהיה השם שלם והכסא שלם.</p>
						</div><!-- .entry-content -->


					
					<h1 class="entry-title">תריז</h1>
					
					<div class="entry-content">
					<p>תריז. לפעמים הצדיק נופל ממדרגתו כדי שיכיר בהכרה עמוקה את הרע, למען ידע לשנאתו, ולהזהיר אחרים ולהזהר ממנו. ולפעמים עיקר הנפילה באה כדי לשכלל את הידיעה של הצדיק, שלא יחסר לו אפילו חלק מן החושך שיעלם מעיניו. ובחזירתו למעלתו, הוא מרומם עמו את כל הנטיות החלושות והרעות שלו, ושל כל הנשמות והעולמות שיש להם שייכות בחייו ונשמתו, לפי המגעים הקרובים והרחוקים. ולטובה מצטרף הכל, ממש הכל בכלל, כי ניידי כולהו ניידי. וטוב לב משתה תמיד.</p>
						</div><!-- .entry-content -->


					
					<h1 class="entry-title">תריח</h1>
					
					<div class="entry-content">
					<p>תריח. הצדיק העליון, השוקק לסוד ד' ליראיו תמיד, חייב להאמין שלא יבוא שום חטא על ידו. ואפילו אם נראה לו שהוא נכשל באיזה חטא, ישוב מאהבה, כי גם מה שנראה לו שהוא חטא, צריך על זה תשובה, כמתכוין להעלות בידו בשר חזיר ועלה בידו בשר טלה. אבל בפנימיות לבבו צריך לדעת בבירור, שכיון שהדבר בא לידו, הוא בודאי טוב נעלה, ורוח ד' נחתהו להוציא יקר מזולל, ושיסבול עוד על זה מכאובי נפש ממה שהדבר מתדמה לחטא. ויסורי הצדיק הם ממרקים לא רק את גופו לבדו, ולא רק את נשמתו לבד הם מצחצחים, אלא בכל העולם כולו הם מוסיפים אורה ומירוק, ומקרבים ממש גאולה וישועה. וראוי לדעת, שכל המחשבות שלפעמים אם היו עולים בלב אנשים בינונים היו מחריבים את כל עולמם הרוחני המוסרי, הן הן מלאים מתיקות וקודש עליון בפנימיותן. והצדיק שאור ד' מופיע בקרבו, ותורת אלהיו בלבו, גבהו מחשבותיו ממחשבות המון האנשים וחכמיהם וצדיקיהם, ומסילת קודש עליונה סלולה לו, היא אורח צדיקים. וכל מה שיבורר לו יותר כבודו העצמי, וגדולות קדושות רצונותיו, ובהירות הכרותיו האלהיות, כן יתרחב אורח צדיק זה, והיה לדרך אשר רבים יבואו בו. ועמך כולם צדיקים.</p>
						</div><!-- .entry-content -->


					
					<h1 class="entry-title">תריט</h1>
					
					<div class="entry-content">
					<p>תריט. כל עונג שאין תערובות צער כל שהוא נמצא בו, איננו עונג כלל. והמעלה העליונה של צדיקים, יש לה קורטוב צער, שהם מצטערים על שנמצאים אחרים שהם נכוים מחופתם. </p>
						</div><!-- .entry-content -->	
					

				
					<h1 class="entry-title">תרכ</h1>
					
					<div class="entry-content">
					<p>תרכ. ותיקון העולם יהיה בו קורטוב של צער, על מה שאין תקנה להנחש, שיהיה גם אז עפר לחמו, אף על פי שלא יזיק מאומה, ולא יצטער בעצמו מזה, שיצדיק עליו את הדין בדמימות, מכל מקום קורטוב צער יש כאן, שמשלים את צורת העונג.</p>
						</div><!-- .entry-content -->


					
					<h1 class="entry-title">תרכא</h1>
					
					<div class="entry-content">
					<p>תרכא. על פי התנוצצות של רוח הקודש משיגים בבת אחת, בלא יגיעה, סדרי חכמה רבה, הכוללים בקרבם עדן, יופי, קדושה, ברכה, אהבה, גבורה, ומשיגים את העולמות על פי השתלשלות סדרם, כמו שהם גלויים בנשמה, שחציבתה היא מכולם. המוכשרים לזיו הסתכלות קודש זו, נתבעים הם לעסוק תמיד ברזי תורה מצד עצמות ערכם, תורה לשמה ממש. וכל מה שהם משלימים יותר את אופים הרוחני בזיו הצחצחות העליונים, הרי הם מתגדלים, מתפארים ומתנשאים, וכל העולמים כולם וכל הנשמות שבתוכם לכל מדרגותיהן מתנשאין עמם, ושם ד' הגדול מתגדל בהם ועל ידם, וכנסת ישראל מתברכת, וגאולתה מתקרבת, והתפילות מתעלות, ומתקרבות למרכז מגמתן, והולכות ונשמעות, והמאויים הולכים ומתקיימים, וכל חפץ הולך ונמלא, יתן לך כלבבך וכל עצתך ימלא, ותגזר אמר ויקם לך ועל דרכיך נגה אור. והתיקון המוסרי האמיתי, של טהרה העליונה של כל המדות, וכל המעשים כולם שהם תולדותיהן, הולך ומתגבר בשפע, וכפרץ מים הולך אור חדש ופורץ. ולמלאות המבוקש האדיר בקודש של צדיק עליון, מכון אור עולמים, מתנועעות נשמות מופלאות מחביון עזן להופיע בעולם, לחדש חיים חדשים, לכונן קודש קדשים, להסיר חליים מחולים, וזוהמות רוחניות מנפשות נעשקות, ומזיו הרחב הזה העליון, לוקטים אורות וניצוצות, הממעיט יאסף עשרה חמרים.</p>
						</div><!-- .entry-content -->


					
					<h1 class="entry-title">תרכב</h1>
					
					<div class="entry-content">
					<p>תרכב. הרצון העולמי, המחולל את החפצים כולם, המשביע לכל חי רצון, הממלא כל נשמה בטל חיים, הגואל משחת את כל החיים, המקבל שפעת אור מכל המקורות העליונים מזילי החיים, ומופיע על כל אור וחיים, המרעיף טל חיים על התכונה העולמית כולה, על תבנית כל, הוא יסוד עולם, צדיק עליון. עמו אור זרוע, ושמחת ישרי לב. בהופיעו בכל הדר כבודו בתכונה ההויית של העולמים כולם, בצורתם הכללית המאחדת כל, אין קץ לששון, ואין תכלית לשמחת לב ועונג נפש, אשר ימלאו חדרי חדרים של כל עולמי עד, מרום עזם, מגדולת גדלם, עד שפל חולשתם וקטנות קטנם. אשרי אדם עז לו בך, אשרי שותה ממעיני עדניך, בלכתו בדרך צדיקים, ובהדבקו באור תורה, בזיו חכמה ויפעת צדק ומישרים, לכונן ולבנות, ליסד ולשכלל, פאר כל צבי, והדר כל צניף תפארה. </p>
						</div><!-- .entry-content -->


					
					<h1 class="entry-title">תרכג</h1>
					
					<div class="entry-content">
					<p>תרכג. כל עצבון בא מפני החטא, והתשובה מאירה את הנשמה, ומהפכת את העצבון לשמחה. העצבון הכללי שבעולם, מקורו הוא בזוהמת הכלל הנמצא בחללו של עולם מחטאת הרבים והיחידים, ומחטאת הארץ הכמוסה, שיצאה לפועל בחטאת האדם, שצדיקים יסודי עולם, ומשיח ביחוד, שב בתשובה על מהות חטא זה, ומהפכו לשמחה.</p>
						</div><!-- .entry-content -->


					
					<h1 class="entry-title">תרכד</h1>
					
					<div class="entry-content">
					<p>תרכד. הנשמה מתגדלת מתוך ההסתכלות של העולם כולו, הגשמי והרוחני, ומתגדלת מתוך אור התורה הכתובה והמסורה. מה שנוגע לישראל ביחוד, מגדל את כח אורה הפנימי, ומה שנוגע לכל העולם, מגדל הוא את כח אור המקיף שלה. כשיתאחדו יחד שני האורות במזיגה הגונה, יצא אור גדול מחובר לכלים מעשיים, מחולל נפלאות רבות והמון חדשות, מרעישות עולם בשמחת עזם.</p>
						</div><!-- .entry-content -->


					
					<h1 class="entry-title">תרכה</h1>
					
					<div class="entry-content">
					<p>תרכה. יש ניצוצות חיים בעולם שהם מוסיפים אור חיים בנשמה שקולטת אותם, וישנם כאלה שהם מחשיכים אותה, לפי ערך כמותם ואיכותם, וערך ההחשכה הטבועה בתכונתם. הניצוצות שבמאכלים ומשקים מאירים, רק אם באים אחר שכבר הופיע אור התפילה על הנפש. ההחשכה מעיבה את המסך של הדמיון, שלא יוכל השכל החפשי לחדור על ידו, והכשפים והנחשים כולם מתכונה זו שולטים, ולא נחש ביעקב ולא קסם בישראל.</p>
						</div><!-- .entry-content -->	


				
					<h1 class="entry-title">תרכו</h1>
					
					<div class="entry-content">
					<p>תרכו. את הרוחניות אין מתקנים בדורנו כי אם במילוי הגשמיות. הכחות הגשמיים של תלמידי חכמים, שנקלט יפה אור הקודש בלבבם, מוכרחים לחזק. ואי אפשר לכחות גשמיים שיתחזקו ולא יורידו את הערך הרוחני והמוסרי ממעלתו, כי אם כשהאורה המחשבית תהיה גדולה, עמוקה ורחבה, וזה אי אפשר כי אם כשהעסק ברזי תורה יהיה גדול, מזהיר וחפשי. וכחות החומר, ומחשבות ורגשות חמריים, יתאמצו על ידי כל המכשירים שהם מתחזקים בם להיות בסיס לקודש. האומץ של החלק הקדוש ביותר שבאומה, הוא בונה את הכל. הוא נותן כח באומה ובעולם לרומם את יסוד החיים, ולהופיע אור בנשמות רבות יסודיות, שכל אחת מהן מחיה עולם מלא.</p>
						</div><!-- .entry-content -->


					
					<h1 class="entry-title">תרכז</h1>
					
					<div class="entry-content">
					<p>תרכז. אי אפשר להוציא לאור את הניצוץ של קודש היותר נשגב שהוא טבוע במעמקי הכפירה, שהוא לעשות דברים לשם פעלם, את הטוב לשם הטוב, כי אם על ידי יאוש פנימי מהאישיות המיוחדת, על ידי הספקנות שבאה לגדולי הדעה והיושר בצדקתם עצמם. והספקנות נוקבת עד התהום, עד הספק אם יש תקוה, אם יש חלק להיחיד העורג, השואל ודורש, בין צדיקים לעתיד לבוא. ומניות הספקות מתקבצים לאותו הערך של מניות הספיקות של הכפירה. ואחרי אבידת התקוה, קם היושר והטוב ודורש את תפקידו, והולך הקשור בקדושת אמונה עליונה ופועל טוב בשביל הטוב, שמתגלה לו בצורה של רצון אביו שבשמים, ומה שהוא למעלה מתואר זה. ואחרי הצלת ניצוץ אורה זה מהכפירה הטמונה בתוך היאוש, מתחלת תקופת העז, ההולכת ומתגדלת, היוצרת אורח צדיקים ההולך ואור עד נכון היום.</p>
						</div><!-- .entry-content -->


					
					<h1 class="entry-title">תרכח</h1>
					
					<div class="entry-content">
					<p>תרכח. כל מה שיחסר להאדם והעולם זכיות מעשיות ושכליות, בכל מדריגותיהן, כן יחסר לאור אין סוף המתנוצץ עליהם בהירות ציורו, ונדמה לענין ערפלי, שאין בו כי אם תהו ובהו. וכל מה שיוסיף העולם דעה ושכלול, ככה יהיה ציור אור אין סוף מבוסם ומפואר, עד כדי לתן מחיה לנשמות, ומרץ לעבודה מחיל אל חיל. </p>
						</div><!-- .entry-content -->


					
					<h1 class="entry-title">תרכט</h1>
					
					<div class="entry-content">
					<p>תרכט. פועלת היא נשמת כל יחיד במערכי ההויה כולה. כשהטוב מרובה בה, מכריעה היא את הטוב הכללי בכחה, וכיוצא בזה להיפך. השתקעותה של המציאות הפרטית בפרטיותה, ממעטת את הפעלתה על העולם כולו, הרוחני, העליון. בעת השינה, כח החיים הרוחניים שואב הוא ממקורו, מטהר הוא ממעין החיים העליונים, אם נטהר הרצון, והחטא סר ממנו. החטא עצמו גורם חלישות הרוחניות, עד שהשינה סוגרת את כל פעולתו. אמנם, יש מדה שהשינה יפה לצדיקים ורעה לרשעים, אף על פי שמצד הגלוי, חלקה החומרי, היא רעה לצדיקים ויפה לרשעים. התשובה לפני השינה מביאה ברכה כמוסה לעולם, ומברכת את הנשמה משפע מקורה.</p>
						</div><!-- .entry-content -->


					
					<h1 class="entry-title">תרל</h1>
					
					<div class="entry-content">
					<p>תרל. הדמיון ישלח את קרני זהרו למרחק, לצייר תמיד מה שהוא חוץ מעצמיותו של החושב, והשכל ילך סובב לנקודה העצמית שבנשמת החיים, ויצייר את הנמצא בקרבה פנימה. ולפי זה הדמיון נדרש הוא אל השכל, למען העזר על ידו על הצפיה הרחוקה, והשכל עוזר וסומך הוא את הדמיון, להסביר לו כמה גדול הוא הרכוש האצור בקרבו פנימה. </p>
						</div><!-- .entry-content -->


					
					<h1 class="entry-title">תרלא</h1>
					
					<div class="entry-content">
					<p>תרלא. אחרי כל הרעש של כל מיני ההתחכמיות, המביאות לידי כל ההריסות השונות למיניהן, ואחרי כל השיקוע היותר עמוק במערכת רזים וגנזי נסתרות, אנו באים לידי מסקנא, שעמל האדם ראוי להיות, בכשרון מעשה, להרבות טוב בעולם, בין אדם לחבירו, ולכל היקום אשר על פני האדמה, והדעה צריכה להיות עסוקה בהמון רב של השכלות מבוררות, הנותנות לעוסקים בהן חיים מאירים. וסוף טובה יחידית כזאת, שמתקיימת אצל כל יחיד, לחזור על כל ההמון כולו, לעורר את כל אחד לפי מדתו, להכריעו לכף זכות, וממילא נעשה היקום כולו יותר נשגב ונעלה.</p>
						</div><!-- .entry-content -->
					

				
					<h1 class="entry-title">תרלב</h1>
					
					<div class="entry-content">
					<p>תרלב. תכונתה של ההסתכלות הרוחנית היא סקירת הכל ביחד. וזאת היא טבעה המיוחד לה, שמבדילה מהסתכלות שכלית פשוטה, שהיא עסוקה תמיד בפרטים מיוחדים, שבקושי מקבצת היא אותם למדת כלל מאוחד. הנשמות המיוחדות לסקירה פנימית, קשורים אליה בכל כח חייהם, וצער גדול ועמוק הם מרגישים כשלוחצים אותם, על ידי עצמם מפני ההרגל או על ידי השפעת הסביבה, לעסקים רוחניים או מעשיים פרטיים. אלא שהם מישבים את דעתם, בהכירם את הכרח החיים לעסוק בכל המכשירים המביאים את המגמות, אבל בנפשם קשור חפץ נעלה לקצר במכשירים, ולהאיר במוקדם את האורה המגמתית.</p>
						</div><!-- .entry-content -->


					
					<h1 class="entry-title">תרלג</h1>
					
					<div class="entry-content">
					<p>תרלג. יש כפירה שהיא כהודאה, והודאה שהיא ככפירה. כיצד, מודה אדם שהתורה היא מן השמים, אבל אותם השמים מצטיירים אצלו בצורות כל כך משונות, עד שלא נשאר בה מן האמונה האמתית מאומה. וכפירה שהיא כהודאה כיצד, כופר אדם בתורה מן השמים, אבל כפירתו מיוסדת רק על אותה הקליטה שקלט מן הציור של צורת השמים אשר במוחות המלאים מחשבות הבל ותוהו, והוא אומר, התורה יש לה מקור יותר נעלה מזה, ומתחיל למצא יסודה מגדולת רוח האדם, מעומק המוסר ורום החכמה שלו. אף על פי שעדיין לא הגיע בזה למרכז האמת, מכל מקום כפירה זו כהודאה היא חשובה, והיא הולכת ומתקרבת להודאת אמונת אומן. ודור תהפוכות כזה הוא נדרש גם כן למעליותא. ותורה מן השמים משל הוא על כל כללי ופרטי האמונות, ביחש של מאמר המבטאי שלהן אל תמציתן הפנימי, שהוא העיקר המבוקש באמונה. </p>
						</div><!-- .entry-content -->


					
					<h1 class="entry-title">תרלד</h1>
					
					<div class="entry-content">
					<p>תרלד. עמקי הסודות האלהיים, פשוט הוא שאין להבינם בבירורם בשכל האנושי, אלא על פי הקבלה מאנשים מופלאים, שהאור האלהי חדר לתוך נשמתם. וכשלומדים את דבריהם בהכנה הראויה, באה ההשערה הפנימית, ומישבת את הענינים על הלב, עד שהם דומים למושגים בשכל הטבעי הפשוט. ולעולם צריכים לצרף אל המדע הזה את כח האמת של הקבלה, ואז נעשים הדברים מאירים ושמחים כנתינתן מסיני, לכל חד וחד לפום דרגיה.</p>
						</div><!-- .entry-content -->


					
					<h1 class="entry-title">תרלה</h1>
					
					<div class="entry-content">
					<p>תרלה. צדיק עליון, שתשוקת האמת האלהית גדולה היא בלבבו, אינו צריך לדאוג מכל חטא. ומכל מקום תמיד הוא מדובק באור התשובה, אבל תשובתו היא מרחבת את דעתו, ומופיעה עליו אצילות, חן וקדושה.</p>
						</div><!-- .entry-content -->


					
					<h1 class="entry-title">תרלו</h1>
					
					<div class="entry-content">
					<p>תרלו. הגאוה בידיעה היא עבודה זרה ממש, שמציירת באדם שהוא יודע את הכל בשלימות, ונכנס גם כן התוכן האלהי של אור אין סוף בכלל הציור, והרי זה פסל ומסכה בסתרו של עולם. וענות הצדק מודיעה לאדם, שכל מה שידע הוא רק התפשטות אור, ומקרים מעשיים, ולא נחשב הכל אפילו כערך טפה מן הים, כיון שבאור העליון, שהוא יסוד הכל ומקורו, אין שום ידיעה נתפסת.</p>
						</div><!-- .entry-content -->


					
					<h1 class="entry-title">תרלז</h1>
					
					<div class="entry-content">
					<p>תרלז. כל המגרעות החמריות והרוחניות שבעולם, הכל בא מפני שכל פרט משיג רק צד אחד מהמציאות הגשמית והרוחנית הטוב בעיניו, ויתר הצדדים, שהם בלתי מושגים לו, הנם בעדו ראויים להיות אבודים מן העולם. והמחשבה הולכת ומרשמת את כח פעולתה על היחידים והקיבוצים, על הדורות והתקופות, שכל מה שהוא חוץ מהחוג העצמי, הוא מחריב ומפריע. ומתוך כך הסיבוכים מתגדלים בדיעות ואמונות, בשיטות החיים ובארחות הציבוריות, והיחיד גם כן סובל הוא מהמון הסיבוכים שבקרבו פנימה, שאין רגש אחד פוגש את חבירו בחבה הראויה, ומחשבה אחת דוחה את חברתה ברוח בוז ומשטמה, חליפות רוח של ידידות נעשה דבר נמנע, והרגשת יופי כללי להשיב נפש הולכת ומתדלדלת. לכל אלה הפגעים, שהעולם כולו, ואנחנו ביחוד, סובלים מהם, קרואים הצדיקים מיחדי היחודים השכליים והרצוניים, לתקן, לחבר ולמלאות הטלת שלום בעולם, על ידי הטלת שלום בנשמתם פנימה, על ידי הופעת דעה שלמה וכללית, השולחת תמיד אור וחיים לכל העברים. זאת היא מגמת עובדים נאמנים, שרזי עולם הולכים ומתגלים בהם ועל ידם. דייקנות גדולה לפרטים, חיבה וקישור נמרץ לכל החיים המוחשיים ותביעותיהם הראויות, והתעלות עליונה, ברצון ובשכל, בהקפה אדירה על כל חזיונות החיים, על כל ההליכות המדיניות, על כל השינויים הנפשיים, על כל מערכי מהלכי האמונות והאמנות, על כל שיטות המוסר והכלכלה, על כל דרכי הטעם והיופי, על כל השבילים שהאמת, הצדק, החן והגבורה, וכל עז החיים וההויה, מתגלים על ידם. זאת היא מגמת הקריאה בשם ד' בכל עת.</p>
						</div><!-- .entry-content -->


				
					<h1 class="entry-title">תרלח</h1>
					
					<div class="entry-content">
					<p>תרלח. יש צדיק כזה שיכול לערוב שיתוקן העולם כולו, וכל ישראל ישובו בתשובה שלמה, ומקבלים שפע חיים וטוב גדול בהקפה, מאוצר העליון, מקור הברכות. וצדיקים כאלה מוכרחים להמצא בעקבא דמשיחא, שכל ההשפעות באות בדרך הקפה, בסוד טוב איש חונן ומלוה. ואורח צדיקים זה מקדים את הטובה לבוא לעולם, ומכשיר את הדיעות לקבל הופעות חדשות, שאינן ראויות להן כלל. ומכל מקום לא תצא מזה שום תקלה, כי אם תועלת ותיקון, מפני שהדיעות העליונות הללו יש בכחן להכשיר את הדור בהופעתן, שיוכל לקבל את האור הגדול שבהן, ולהשתמש בו כראוי. ההכשר הראוי לזה הוא העסק ביחודים, בבהירות הדעת, ואומץ טהרת הרצון. מלוה ד' חונן דל, ראשי תיבות מיח"ד, וסופי תיבות בגימטריא תשעים, שהוא צדי באותיות, שמובנו צדיק. ועל ידו מתהפך כל הרע לטוב, וכל הטומאה לקדושה בסוף. אתה סתר לי מצר, ראשי תיבות אותיות סמא"ל, וסופי תיבות בגימטריא קדושה.</p>
						</div><!-- .entry-content -->


					
					<h1 class="entry-title">תרלט</h1>
					
					<div class="entry-content">
					<p>תרלט. התורה בעצמה, האידיאל של דעת היהדות ממקורה, ברוחניותה ומעשיותה, הוא יותר נעלה מעצמיות המעשה המדוייק של כל הלכה בפני עצמה, ושל הפרטים הרבים. אלא שהעסק בתורה לשמה, מביא התלמוד אותו לידי מעשה, ומקיים באהבה את הפרטים, בקום עשה ובשב ואל תעשה, שעל ידי טל של תורה הפנימית מרגיש הוא את כח החיים שהולך ומתפשט בכל ההוייות, עד שנוצר התלמוד כולו בכל הרחבתו. טוב לי תורת פיך מאלפי זהב וכסף. וראשי תיבות טוב לי, הוא טל, ותורת פיך, ת"פ, בגימטריא תלמוד. התלמוד עם שקיא דאילנא, שהוא טל החיים שבו, המוציא אותו אל הפועל, המצייר את כל האורות של תורה שבעל פה ממקורם, הם טובים מאלפי זהב וכסף, תורי זהב עם נקודות הכסף של הפרטים מצד עצמם. התורה, בכללותה ובמקוריותה, היא המחיה את הכל, ובירידה היותר גדולה, הקודמת לעליה, קדרותא דצפרא, של בנין האומה ותחייתה, יצא אור חיים מהופעת טל תורה, המפעמת בכחה הגדול להרחיב את גבול התלמוד, הכולל כל חכמת ישראל בהלכה ואגדה, בקודש ובחול, מיסודי הלכות עד פרטי דינים, מנהגים, סיפורים, מאורעות, פיוטים, חלומות, הגיוני קודש ושפעת אור נבואה, כל שיעור הקומה הרוחנית של יעקב וישראל.</p>
						</div><!-- .entry-content -->


					
					<h1 class="entry-title">תרמ</h1>
					
					<div class="entry-content">
					<p>תרמ. חיי התבוננות הם החיים היותר טובים, אבל העונג שבהם יוחש על פי אותו הלשד שהעושר של הדמיון יפזר עליהם במדה הראויה. וכדי לשמור על הדמיון מיובש ומיתרון, צריכים המעשים והמדות להיות מסוייגים יפה. </p>
						</div><!-- .entry-content -->


					
					<h1 class="entry-title">תרמא</h1>
					
					<div class="entry-content">
					<p>תרמא. אין הודאות לבדה עיקר היסוד לחיי הרוח, כי אם ערך יש לה, והיא מצטרפת עם חשיבות התוכן, עד שלפעמים תוכן חשוב מסופק, יעלה בערכו עליות אין קץ על תוכן ירוד ודאי, וטוב לחסות בד' מבטוח באדם. </p>
						</div><!-- .entry-content -->


					
					<h1 class="entry-title">תרמב</h1>
					
					<div class="entry-content">
					<p>תרמב. הענוה היא מחוברת עם השלמות הרוחנית. שכל מה שהאדם משיג יותר את העולם ואת החיים, את השכלול הרוחני והחמרי שלהם, את הצרכים הרבים של הכלל ושל הפרט, אז הוא משיג את קוצר ידו, את עורון השגתו, את מיעוט כח רצונו להיטיב, והוא נשפל ברוחו, והוא תמיד הולך ומתעלה על ידי חפצו הגדול להתקרב ביותר אל הציור של הטוב המוחלט.</p>
						</div><!-- .entry-content -->


					
					<h1 class="entry-title">תרמג</h1>
					
					<div class="entry-content">
					<p>תרמג. היכולת לעמוד במעמד הפכי ומנותק מהקדושה, רק היא תתן את האפשרות להרצון המשוכלל לצאת מן הכח אל הפועל. וכל זמן שלא נתגבר כח הרצון של הטוב בעולם כראוי, אין יכולת גם כן להנתק ממנו. רק בעקבא דמשיחא יבוסם העולם בכללו, עד שהרצון העצמי יהיה בתכלית הטוב, ולעומתו תתגבר היכולת גם על הנתיקה הגמורה, ובחירת ההתדבקות בטוב האלהי תהיה ברצון גמור וחפשי לגמרי. כשהנסירה נגמרת, יש אפשרות לבנין עולם של תולדות עדי עד. ומתגלה רז זה בחוצפא דעקבא דמשיחא, שחלק ממנו כבר יצא לאור, ורמי הגיון כבר יכולים להציץ מאורו זיו נחומים וגבורת עולמים, לא כאדם הראשון שנברא דו פרצופים מחוברים גב בגב, כי אם פנים בפנים ידבר עמנו.</p>
						</div><!-- .entry-content -->
						

				
					<h1 class="entry-title">תרמד</h1>
					
					<div class="entry-content">
					<p>תרמד. השכל השלם הוא תמיד בהדר שלמותו, פועל הוא את פעולתו בשכלול ההויה כולה, חודר הוא עד האדם, המשוכלל ברצונו החפשי על פי גדרים מיוחדים. בחופש הרצון, מבטל לפעמים האדם את הסדר המתוקן שנכון לו, השלמות השכלית העליונה, המאשרת את הוייתו הכללית והפרטית, וניתוקו מביא גרעון כללי בכל מערכות שפעת השכל. וכששב, הכל מתרחב ומתמלא חיים.</p>
						</div><!-- .entry-content -->


					
					<h1 class="entry-title">תרמה</h1>
					
					<div class="entry-content">
					<p>תרמה. העולם מחכה הוא לההתגלות הנפלאה, איך שהאדם והעולם קשורים הם זה לזה, ולפתח על ידי גילוי זה את ההרגשה המאחדת את השנים הללו, על ידי ההופעה שתלך ותתפשט לבאר על ידה את גודל ההפעלה שהראשון פועל על האחרון. והתוכן ילך הלוך ואור, עד שההפרדה הדמיונית, שנקלטה כל כך ברוחנו מצד חושי הבשר הקצרים, בהיותם מנותקים מחושי החיים הרוחניים, תכלה כולה, ובמקומה תבוא הקשבת האחדות השלמה, ורוח האדם ברצונו יתגלה בהוד גבורתו, הרבה יותר ממה שהתגלה עד כה בפעולותיו הטכניות. והכל תלוי בתשובה, בשכלול הרצון, שאימוצו הוא אחד מתנאיו, ועדנו וקדושתו הוא עקרו ומהותו. וקישורו עם הדעה היותר עליונה הוא אור חיים, ועומק הופעתו בתכנית האמונה, הבאה מתוך הכרה פנימית נשגבה מאד, הוא מקור אורו, שממנו יוצאות ההשערות הנשגבות, שעל ידן מתישב העולם הרוחני כולו, עם כל ודאותיו הנפלאים, העומדים ממעל לכל הודאיות שבעולם בגודל עז רעננותם, במעמקי הנשמה היחידית, השואבת את לשד חייה על ידי צירוף הקיבוציות הכללית, שהיא מקבלת את שפעה מיסוד ההויה כולה, שחכמת אלהים שופכת עליה תמיד את רוחה, בחזון ובפועל. צדיקים, חכמים, גבורים, נאים, עשירים ושליטים, לא יתפרדו עוד במהותם, כי אם כולם יחד ימציאו את התמצית העולה מהופעת כולם יחד על כל הרכוש החיצוני והפנימי שבחיים, שעצם החיים מתהוה מהם, ומתעשר ומתמזג על ידם. העז הנמצא בכח החיים העליונים, המגלה את כשרונו בתור ניצוצות פזורות בכל בעל כשרון, ובכל פלוגה לאומית ומפלגתית, יגלה על ידי אור הרצון בכל כלילותו. והכללות תופיע באורה השלם, שכל הפרטים ברוב עשרם הם כלולים בה בפועל, ובכל תנועת רוח קלה עולמות מלאים נוצרים ומתפתחים, מחוללים ומולידים, ברב תעצומות. </p>
						</div><!-- .entry-content -->


					
					<h1 class="entry-title">תרמו</h1>
					
					<div class="entry-content">
					<p>תרמו. אמונה יותר מהמדה מבלה עולם היא. ולא רק אמונה של שקר, אלא אפילו אמונת אמת, כשהיא פועלת על הנפש היחידי והציבורי יותר מהמדה שהיא צריכה לפעול עד כדי למזג את כחה עם יתר הכחות הרוחניים והמעשיים, הרי היא מטשטשת את העולם. ולסבה זו נמצאים תמיד בעולם גורמים רבים להתמעטות האמונה, למרות מה שנטיית האמונה כל כך חזקה היא, כדי להעמיד את המצב על מכונו, והעולם יקבל מהאמונה את הטוב שבה כשיעור הנכון. ולאו דוקא באמונה נוהג זה הענין, אלא גם בחכמה ומוסר ובכל כשרון שאנו רואים, שכשם שיש לכל הופעה טובה מסייעיה, כן יש לה מפריעים מיוחדים לה, שלפי המבט הפרטי נראה הדבר שהמסייעים הם מישבי העולם, והמפריעים מבליו הם, אבל על פי המבט הכללי נראה לנו שאלו ואלו בונים הם את העולם, אלה בחיובם ואלה בשלילתם. דור אחרון בכל תקופה בא על פי רוב בכח שולל, שאין תקופה נגמרת אלא אם כן שמש לה הכח הרוחני היותר עדין בתור כח משפיע, ועל ידי השפעתו ודאי הפריז את מדתו, ורוב טובה הביא, שאין העולם יכול לקבלה, ונהפך לרועץ לו. על כן באה המדה של דור אחרון, דור החותם תקופה ומתחיל תקופה, שהוא שולל, ותיכף בהתגלות שלילותו, ותעשה את תפקידה למחוק את הסאה, מתגלה הרפיון והאפסיות שיש בשלילה, והיא בעצמה מבצרת לה את מקומה שלא תתפשט הרבה, וההתפשטות היתירה שגרמה בהופעתה הראשונה, חוזרת ובאה לידי תיקון על ידי המיזוג הכללי. בעולמנו הננו רואים, התנועה הכפרנית, וחוצפת הזמן, ביסודותיו המתדמות למדעיות על פי בקורת המקרא מעבר מזה, התגליות החדשות והכרעתן לטובת האמונה מעבר מזה, יתנו את המשקל האלהי לרוח האמונה ומיזוגו.</p>
						</div><!-- .entry-content -->


					
					<h1 class="entry-title">תרמז</h1>
					
					<div class="entry-content">
					<p>תרמז. התפילה היא צריכה להיות כל כך נובעת מקירות לב, עד שכל חיוב עושה אותה קבע. וזהו יסוד שיטת הסוברים שאין לתפילה עיקר מן התורה. על כן החלק המובחר ביחש לתפילה היא תפילת ערבית, שגדלה הוא במה שהיא רשות, ותפילה נקיה מכל צד קבע נקראת פגיעה, ויפגע במקום, מדת יעקב, שבית תפילה יקרא בית אלהיו לכל העמים, ביום אשר יהפך לכל העמים שפה ברורה לקרא כולם בשם ד'. וראשי תיבות שפה ברורה ש"ב, גם בתמורה של א"ת ב"ש הם ש"ב, ורק המקום מחליפים ולא הענין, כי ממזרח שמש עד מבואו גדול שם ד', וייראו ממערב את שם ד' וממזרח שמש את כבודו, כי יבוא כנהר צר, העוקר כל חיוב, רוח ד' נוססה בו, להרים את דגל הרשות הנבחר מכל, סוד קירוב הר סיני בלא מתן תורה דוקא, הביאני אל בית היי"ן, זה סיני, ודגלו עלי אהבה, אהבה ממש. והעז כלול בראשי תיבות והט"ל בסופם. אך טוב וחסד ירדפוני כל ימי חיי, ושבתי בבית ד' לאורך ימים. והאורך ימים ביסודו המוחלט הוא אהבה ועונג, שמתעלה מכל חובה והכרח.</p>
						</div><!-- .entry-content -->


					
					<h1 class="entry-title">תרמח</h1>
					
					<div class="entry-content">
					<p>תרמח. הכח המחיה את נשמת ישראל, היא העריגה הנפלאה לבנין בית המקדש, ולהחזרת כבודו בתכלית שלמותו האידיאלית המקווה, שרק צפיה זו מרוממת את רוח כל הדורות כולם, לדעת שיש תכלית נשגבה לחייהם והמשכם ההיסתורי. ובנקודה עליונה זו גנוז כל עז החיים של קישור האומה לארץ ישראל. וכל המצוות התלויות בארץ, באיזו מדה שהן נוהגות, הן שומרות את הלח של טל חיים זה היסודי.</p>
						</div><!-- .entry-content -->


					
					<h1 class="entry-title">תרמט</h1>
					
					<div class="entry-content">
					<p>תרמט. כשהחוש מזדקק, רואים את הנשמה איך היא הולכת ומשתלמת, איך היא זורמת ושוטפת, פועלת ומזהרת על עולם מלא. וכל מה שהמעשים יותר מיתקנים, והתכונות יותר מתבררות, והשכל יותר מאיר, התרחבותה של הנשמה, החזקה והעליזה, החפשית והבטוחה, הולכת ומתפשטת. הפרטים של ידיעות, הרגשות, עובדות, אמונות, כונות ורצונות, הנם רק פלגים קטנים, ששטפי אורה הרבים נוהרים משם, בהופיעם ממקור חייהם.</p>
						</div><!-- .entry-content -->


				
					<h1 class="entry-title">תרנ</h1>
					
					<div class="entry-content">
					<p>תרנ. שני חסרונות יש להמחשבה הלאומית, שהיא מוכרחת להשתלם כדי להשלימם ממקום אחר. האחד, שאינה מספקת כראוי את ענין הפרט. והפרט יש שלפעמים תביעותיו הן גדולות, וכשאינן מושלמות, בין בצורתן הרוחנית בין בצורתן החמרית, נעשה הכל נפגם, וכח הכלל גם הוא אינו איתן. והשני, שאינה יכולה מחשבה זו לתאר לה כי אם את חיי עולם הזה, אבל איך להשלים את הנשמה, ולעשות את הגשר שבין חיי עולם הזה לחיי עולם הבא מובטח, זה צריכה המחשבה הלאומית לקבל מהשפעה הרוחנית העליונה, שהיא פילוסופית, אלהית, רזית, חברתית. ועומק האמונה כאן הוא מוצא את תוכנו.</p>
						</div><!-- .entry-content -->


					
					<h1 class="entry-title">תרנא</h1>
					
					<div class="entry-content">
					<p>תרנא. קשה מאד לאדם אחד להכליל בקרבו את הרשמים שבעולם החיצוני בסדר נכון, ועם זה יהיו גם הרשמים של העולם הפנימי שלו מסודרים יפה. על פי רוב, כשאדם פונה אל העולם החיצוני, עולמו הפנימי נשכח ממנו. זיכוך מחשבותיו, רוממות רגשותיו, טהרת מדותיו, גבורת רצונו ועדינותו, כל אלה הם דברים שצריכים שימת לב שלמה. התורה היא מיוחדת, מתוך ענינה האלהי, שהיא כוללת שמים וארץ, נשמה ועולם, ועל ידי השפעת לימודה, וידיעתה המרוחבת, מתמזג הרוח ומשתלם באופייו השונים, החיצוניים והפנימיים, מה שלא תתן זה שום חכמה אחרת ושום חינוך אחר. אמנם, המחשבה האלהית היא בעצמה היא יסודה של תורה ונשמתה, אבל אי אפשר לה להקלט יפה כי אם או על ידי תכסיס של לימודים גדולים ורבים, שהכשירו את הנשמה במעוף חפשי כזה, שהיא יכולה כבר לעמוד במכון האלהי, לעיין בהרחבה באותם הרעיונות שהשכל המוגבל, הלקוח מההרגל והחושים, סותר אותם, או שבדרך פלא היא חנונה בכשרון רוח פנימי כזה, שההשתכלות האלהית היא מוכשרת לה לפי תכונתה, שלפעמים יעלו גבורים רוחניים כאלה על במת החיים בתור חזיון מפליא, וחותמים הם את חותמם על פני דור דורים.</p>
						</div><!-- .entry-content -->


					
					<h1 class="entry-title">תרנב</h1>
					
					<div class="entry-content">
					<p>תרנב. רואה היא העין הבהירה, איך כל מוסד שלוקח לו תוכן של קודש ממקור ישראל, והוא בעצמו משלח את שרשיו באמה אחרת, שואב הוא לח מכנסת ישראל, וממעט על ידי זה את חילה. כל זה הוא כשהמצב של האומה אינו מוכן להשפיע בצורה של שפעת חיים כזאת, שהיניקה ההולכת ממנה לא תמעט את חילה, ותשוב אליה בהוספת אומץ. אמנם, גם במעמד הירוד, גדולי הסקירה מכירים את הצינורות שדרכם הלשד הולך למרחקים, ובוחנים הם אותו בכל צורותיו, ומחזירים תמיד את הטוב המקורי לשרשו. אמנם, תעופה גדולה צריכה היא הנשמה הגבוהה לעשות בזיקוקה לעסק רזי ענקי זה, וברוממותה לא תוכל להופיע את אורה על שדרות רבות מהנשמות התלויות בכח עצמתה, אשר רק בהיותה פונה במבטה לחוגם הבינוני, מתקשרים היחושים הנעלמים, והן מתעדנות ומקבלות חיל פנימי, גם בלי דעת שלהם. אשר על כן, אין תעופה עליונה זו של החזרת הלשד הנמשך למרחקים זרים, נוהגת תמיד, כי אם לפרקים, בעת המוכשרת ביותר, שההרגשה הפנימית יודעת, שכפי המצב הכינה הנשמה המעולה השרשית לשד חיים ואומץ להנפשות הרבות התלויות בה, באופן המספיק להעמידן בצביונן ורעננותן, עד כלות העבודה העליונה של התעופה, המרקיעה את בעליה לשחקי שחקים.</p>
						</div><!-- .entry-content -->


					
					<h1 class="entry-title">תרנג</h1>
					
					<div class="entry-content">
					<p>תרנג. לפעמים אדם עומד על מצב כזה, שהוא צריך לשאוב הכל, מהשגתו, ואינו צריך להתחשב עם המדות ותולדותיהן, שברית כרותה היא, שבהתרוממות הדעת כולן יתרוממו, ובטהרתו יטהרו. ואין למוד את התוכן של המדות ביחושן אל הטוב והרע באדם נעלה, שאור הדעת שופע עליו במעינותיו הרבים, באותה המדה הבינונית הרגילה אצל אנשים שחייהם הם רק חיי רגש ודמיון, שבאמת ההבדל ביניהם הוא יותר גדול מההבדל של חיי השינה והחלום לחיי הערות והמחשבה הבהירה.</p>
						</div><!-- .entry-content -->


					
					<h1 class="entry-title">תרנד</h1>
					
					<div class="entry-content">
					<p>תרנד. ההשגות הרוחניות מתגלות לאדם בדרך פתאומי, וכשם שאינן נופלות תחת הזמן, ככה אינן נופלות תחת ההדרגה של מדידת האפשרות והנמנעות באותה המדה שהאמת הזאת נמדדת בהשגות שכליות אטיות, הבאות לא בדרך שטף של נחלים, כי אם בקימוץ של טיפין טיפין. </p>
						</div><!-- .entry-content -->


					
					<h1 class="entry-title">תרנה</h1>
					
					<div class="entry-content">
					<p>תרנה. ההשערה הרוחנית מתבוננת על חיי הנשמה במתינות, בידיעה ההולכת ומתבררת, עד שיוצאת שורת חיים זאת מכלל צל של חיים, שהם באמת תיאור של מות, אלא היא מתבלטת בכל הודה ועזוזה, בכל כבודה ועדנה, וכל הקודש, הטוב, המוסר והצדק, מקושרים בהופעה זו, שהיא מתרוממת לעולמים האלהיים, מלאי זיו ונוגה. פוגשת היא השערה זו בחיי הנשמה בקדמות הוייתה, לפני התגלמות מעשיה בפעולות גופניות גבוליות, ויודעת היא בבירור אחר בירור את כל מגמותיה העתיקות. וכה הולך החוט ונמשך במגמות העליונות, שהולכות ומתרחבות בכל משך החיים, על ידי הסתכלות חפשית, עליונה, אלהית. וממנה באה ההסתכלות לבירורים מלאים על מהלך החיים העליונים של גבורת הנשמה, אחרי הקפת החיים המשועבדים לעניני הגויה, וההתמזגות של הרוחניות הפרטית עם הרוחניות הכללית, עם צרור החיים, הולכת ומתגברת בדרך מנוחה ושלות צדיקים. וכל השאלות היותר סתומות בחיי הרוח הולכות ונפתרות, והחיים הממשיים, הגופניים, הולכים ומתאמצים, ונעשים שמחים ומבוססים על ידי מה שאחרית ותקוה ומגמה רחבה עומדת לפניהם. והאור העדין של הרגשות היותר קדושות, המקדשות את החיים במילואם, הולך הוא ומתגבר, עד שניצוציו מחיים רבבות עם, חיי שעה וחיי עד.</p>
						</div><!-- .entry-content -->
					

				
					<h1 class="entry-title">תרנו</h1>
					
					<div class="entry-content">
					<p>תרנו. כשהיראה מתגברת בלבו של אדם מצד בהירות ההשגה, צריך הוא אז להסתר בצל החסד האלהי, על ידי כח התשובה העליונה, המחדשת את כל ההויה מעומק שרשה, שהיא מתאמת אל הציור של השלמות העליונה, שאינה יכולה להתגשם בפועל, אבל היא תמיד נחשקת, ובלב יש צער מתוק להגיע למדרגתה. אף על פי שהמעשה והחיים מכריחים את האדם לדרוך בדרך מיצוע, מכל מקום החשק הנשמתי לאשתאבא בגופא דמלכא הוא בלא גבול.</p>
						</div><!-- .entry-content -->


					
					<h1 class="entry-title">תרנז</h1>
					
					<div class="entry-content">
					<p>תרנז. כשמרגיל האדם את עצמו לשמע קול ד' מכל דבר, בא הענין עד התוכן היותר עליון שברוח האדם, שהוא השכל, שהוא, דוקא הוא, מכסה יותר מכל את הענין האלהי, מפני שיעלה במחשבה שיש כאן כח שכלי מיוחד שעושה את הציורים השכליים. אבל על ידי ההרגל הטוב של הקשבת קול ד' בכל דבר, מתגלה אליו קול ד' גם בשכל, ואז דוקא בשכל ימצא את ההתגלות האלהית האמיתית, וכל מה שיוסיף חקירה והתפלספות יוסיף קדושת אמונה ודבקות והערת רוח הקודש. </p>
						</div><!-- .entry-content -->


					
					<h1 class="entry-title">תרנח</h1>
					
					<div class="entry-content">
					<p>תרנח. מהות העבודה יש בה שני תכנים, יש עבודה דמיונית, ויש עבודה ממשית. הדמיונית היא מיוסדת להמשיך רגשי האדם לענינים גדולים, והגדול מן הכל הלא הוא הענין האלהי, ומתוך שהרגש יתמשך אחר הנשגב, לא תהיה העכבה מצד הגוף וכחותיו כל כך להתגבורת הרוחנית העליונה. אבל העבודה הממשית היא ממש תחיית הרצון, והגברת הנשמה האלהית באדם ובעולם, על ידי מעשים טובים, ושכלים אמיתיים, וכל דבר קדוש ואמת, על פי הטהרה השכלית והופעת אור התורה. בההערה המביאה לידי עבודה זו, מתגלה לאדם תוכן חיים, שיש לו מה לעשות בשביל הטוב היותר עליון שיתרבה בעולם, וממילא כל דבר גדול המביא טובה כללית הוא בכלל. ואם הוא מהדברים שהטוב גלוי בהם, אינו אובד בזה את ערכו, אלא שנשאר הרבה ממה שהטוב גנוז בו, וערך טובו הוא סגולי אלהי, שהם כל פרטי המצוות, והמדות העליונות שחסידי עולם גבורי הרוח חיים על פיהם בתם לבב, ובשמחת ישרים, ורוח גבורה עליונה, המרוממת אותם מעל כל המעשים.</p>
						</div><!-- .entry-content -->


					
					<h1 class="entry-title">תרנט</h1>
					
					<div class="entry-content">
					<p>תרנט. העבודה הפנימית יש בה משום סידור המחשבות, שהוא עצם חיי ההתבוננות, וסידור הרגשות, שהוא חיי הפיוט והשירה, ויחוסן של אלה התכונות השונות זו לזו, לכוין איך הן מתלכדות ביחד ופועלות אלה על אלה, ובאיזה אופן הרכבתן עולה יפה, ובאיזה אופן הנן צריכות להתחלק כל אחד במערכה לבדה.</p>
						</div><!-- .entry-content -->


					
					<h1 class="entry-title">תרס</h1>
					
					<div class="entry-content">
					<p>תרס. בשפע רוח הקודש מרגישים איך רוח החיים האלהיים, מאור חיי העולמים, הולך בכל הליכות החיים, בכל הרצונות, בכל העולמים, בכל המחשבות, בכל העמים, בכל הבריות, בכל הלכותיה של תורה ומצוותיה המעשיות, השכליות והרגשיות, ובכל התולדות היוצאות מהן, ובכל הדמיונות וההתפעליות הנפשיות המתילדות על ידן. מכירים על ידי הופעה זו, העליונה הרבה מן השכל המצומצם, את יקרתה של קדושה ואמונה, של עשיית כל דבר לשם שמים, ומרגישים איך החיים הרוחניים, המחיים ומעודדים, מתפשטים משמותיו הקדושים של מלך מלכי המלכים הקב"ה לכל התורה כולה, לכל אותיותיה, ולכל נשמה פרטית מישראל, ולכל העולם כולו, על ידי השלמתן. בלא סיוע של רוח הקודש כלל, אי אפשר לבאר חזיונות רמים, כמו נועם התורה והאמונה, תפקיד העבודה, התפילה ודקדוקי מצוות. רוח הקודש מתלבש הוא בחכמה, בין בחכמה של קודש, ואפילו בחכמה של חול. הלבושים הם לפעמים מכוונים למדתו, ולפעמים יש בהם משום חסיר ויתיר, כשהם חול על גבי קודש, אבל בקודש שמלביש קודש, הכל כפי המדה, מדו, כמדתו. </p>
						</div><!-- .entry-content -->


					
					<h1 class="entry-title">תרסא</h1>
					
					<div class="entry-content">
					<p>תרסא. מצדדים שונים תבוא התשובה. אחד מצדדיה יהיה הצער שיגלה על העלבון שנעלב הרוח הגדול המונח בכל מה שהנחילונו אבותינו, שאין שיעור לעזו וכבודו. והרוח הגדול הזה מקורו מקור חיים, המקור האלהי העליון, שהולך ונמשך מדור דור, וכשמשימים אליו לב מוצאים בו הכל, כל חמדה וכל תפארה, והחושך הכפרני גרם להתלש מקרן בן שמן זה, ולתעות אחרי שדות זרים, שאין בהם לשד וחיים בעדנו כלל. הצער הגדול הזה יתפרץ בעז, וילוה אליו כח ישוב הדעת ומתינות, לדעת גם כן מה לקחת מתוך כל דרכי התעיה אשר נכשלנו בהם. החופש הפנימי שבנשמה יצא ממאסרו, ובצמאון עז יחל לשאוב ולשתות לרויה כל רוח ער ממקור החיים. והדעה והרגש וטעם החיים, השקפת העולם וחפץ התחיה הלאומית, תיקון פגמי הנשמה והתעצמות העז הגופני, הסידור המדיני וחמדת החבורה וארחות דרך ארץ, סבלנות הגונה ביחד עם קנאה חיה נגד כל מתועב ורע, נגד כל דופי וכיעור, ומסירות נפש פנימית בעד כל האמצעיים שהטוב הכללי יוכל להופיע על ידם, כל אלה ההפכים יולדו בחטיבה אחת. ולתמכם צריכים אנו על ידי הכשרת הלבבות לאורה של תורה הפנימי האמיתי, רזי תורה, שכל כך מנכרים אותם, כל כך מלעיבים בהם, כל מי שיש לו איזה כשרון לדבר ולכתוב, וכל כך באמת יש להלעיב את ההשפעות אשר השפיעו על אלה אשר דבקו בהם בלא הכשר הראוי. דוקא מאור חיים זה, שממנו יצמח תמיד אסון העולם, ממנו תצמח ישועתו, ישועת עולמים שלו, אור הטוב, להחיות על ידו את הכלל ואת הפרט, להקים את סוכת דוד הנופלת, ולהסיר חרפת עם ד' מעל כל הארץ.</p>
						</div><!-- .entry-content -->	
						

				
					<h1 class="entry-title">תרסב</h1>
					
					<div class="entry-content">
					<p>תרסב. על ידי מה שכח המדמה מזדכך, בזכות טהרת המחשבה ומעשים טובים ומדות טובות, ותשוקת התורה והחכמה, באים להרגיש את השפע של החיים, איך שהוא הולך מאור אין סוף להחיות את כל העולמים כולם, והנשמה מתחלת להיות מאירה, ומתמלאה חכמה ואורה מעונג קדוש זה. כי עמך מקור חיים באורך נראה אור.</p>
						</div><!-- .entry-content -->


					
					<h1 class="entry-title">תרסג</h1>
					
					<div class="entry-content">
					<p>תרסג. לעולם אין אדם צריך לעזוב את גדולת אור הנועם בדבקות האלהית העליונה, בהרחבת הדעת, ולא יחוש כלל מה שנראה לו שלא נתבררו עדיין מעשיו, וקל וחומר מחשבותיו, מזגיו, דיבוריו ורוב עניניו. ואף על פי שהוא מרגיש את חולשת רצונו, מכל מקום הוא יעשה את שלו, ויהיה נדבק באור העליון, שהוא יסוד התורה. ואם יוכל להדבק בנקודה השכלית העליונה, לפי מדתו ומדריגתו, הרי הוא עומד במדריגה הגונה מאד, ואם מרגיש איזה מסך בשכלו, עד שכל עניני ציוריו אינם יכולים להיות כי אם על פי הדמיון, מכל מקום כיון שתשובה אלהית פנימית מונחת בקרבו, והוא מכיר שרצון היסודי הוא להיות דבק בחי החיים, באור ההויה העליונה, שכל החמדות, כל הנצחיות, כל הענוגים, כל השלומים וכל הגבורות, הפארים, התהילות והזהרות, ממנה הם באים, ונפשו עורגת לקודש קדשים העליונים, הרי הדמיון שלו הוא הלבוש שבתוכו מתעלם השכל העליון, שהוא אור ד' באמת, והוא יסוד שעשועי התורה והחכמה כולה, על כן יתמלא מזה גופא אורה ושמחה. ולפעמים על ידי תמידיות התשוקה האלהית הגוף נחלש, בזמן שלא נתעלה עדיין לגמרי, עד שעל ידי החולשה מתבטל הוא מתורה ומתפילה, מכל מקום לא יתן אל לבו להתעצב, כי אם ישמח ויעז בחלקו הטוב, שחולשתו באה ממקור קדוש ועליון זה, ושברו על ד' אלהיו, אל תקרי שברו אלא שברו, בימין, וימין ד' רוממה ועושה חיל. </p>
						</div><!-- .entry-content -->


					
					<h1 class="entry-title">תרסד</h1>
					
					<div class="entry-content">
					<p>תרסד. החושב בתפילה שמשנה את הענין האלהי, הרי זה מחרף ומגדף, והחושב שאינו משנה אלא את עצמו, הרי זה מקטין את ערך התפילה, ועמה יחד את כל הערך של העבודה האלהית. אבל המכוין שהוא פועל לשנות את עצמו לטוב, ועל ידי היחש שעצמות הוייתו משתנה, משתנה כל הערך של כל ההויה אליו לעילוי ולטוב, כי ההויה כולה מתפעלת מאחד מחלקיה הרוחניים ביחוד, וכל מה שהתוכן הרוחני המביא את החליפות הוא יותר נעלה ויותר כולל, כן השינויים הם יותר עצומים, ויותר פועלים בשפעת טובתם – זהו העובד בכוונה הראויה, שהנפש מתמלאה ממנה, והעולם מתברך.</p>
						</div><!-- .entry-content -->


					
					<h1 class="entry-title">תרסה</h1>
					
					<div class="entry-content">
					<p>תרסה. הצדיק שנשמתו גדולה מאד, יש לו תביעה פנימית שכל תפילתו תהיה על פי עומק הדעת הבהירה, והדמיון ישמש בה רק שימוש נטפל. וכשעל פי סבות שונות איננו מכיר את ערכו, וחפץ הוא להתפלל כאחד העם, בתפילה בנויה על פי הדמיון השטחי, מרגיש הוא אז מכאובי נשמה לאין שיעור. ודין כל מחשבות הקודש ורגשותיהם כדין התפילה.</p>
						</div><!-- .entry-content -->


					
					<h1 class="entry-title">תרסו</h1>
					
					<div class="entry-content">
					<p>תרסו. כשאבוקת אור הדעת היא גדולה מאד, מתהפך גם הדמיון לענין שכלי טהור, שהוא מוסיף עוד תכונה של חיים מורגשים בתעופת ההשכלה, ומוסיף בזה צחצחות עליה.</p>
						</div><!-- .entry-content -->


					
					<h1 class="entry-title">תרסז</h1>
					
					<div class="entry-content">
					<p>תרסז. התפילה פועלת לפי הערך של מהות הרצון של המתפלל. הרצון הטוב לגמרי, הוא מחוייב המציאות בעצמו, והוא איננו כי אם במקור העליון, אור אין סוף. וכל רצון מוגבל, לפי ערך טובו, ולפי ערך העומק של הטוב, כך הוא אומץ מציאותו, ולפי אומץ המציאות שלו, כך הוא אומץ גבורתו לפעול. וצדיקים גיבורי כח, הם וחפצם טוב, ולפי מדריגתו של כל אחד מהם בטובו, תפילתו פועלת. וצדיק בן צדיק, טוב רצונו יותר עמוק הוא מצדיק בן רשע, על כן תפילתו יותר נשמעת. </p>
						</div><!-- .entry-content -->
						

				
					<h1 class="entry-title">תרסח</h1>
					
					<div class="entry-content">
					<p>תרסח. אין המחשבה האצילית שלמה באדם, כשהוא מתנשא לצייר את הטוב הכללי ולהתאמץ לחשוק בו לעצמו ולעולם כולו, אלא אם כן היא מחפשת אפשרות לצורת חיים כזאת, שתבסם את העולם במה שתתקן את תכונתו החברתית, ותכריע גם כן לטובה את החיים הפרטיים, בין בחיצוניותם בין בפנימיותם, ותעמיד את היסוד לבסס את מעמד החיים באופן כזה, שהחיים הנצחיים, שהם קשורים בזיכוך הנשמות ואימוצם הרוחני המוחלט, הם יהיו נמשכים והולכים מהתיקון המסודר של המעמדים החברתיים והפרטיים, ומאוצר המחשבות שהמחשבה הראשית גורמת להריק על החיים. כל מחשבה שהיא מפקרת את תיקון העולם וסדרי המדינות, ופורחת באויר רוחני לבדה, ומתפארת בתיקון נשמות והצלחתן, הרי היא מיוסדת בשקר שאין לו רגלים. וכל מחשבה שדבר אין לה עם הרוממות הנצחיות, ומתעסקת רק עם סדרי החיים החמריים ותיקוניהם, אפילו אם יהיו בה תכנים מוסריים וארחות צדק ומישרים, סופה להתעכר, מפני קטנותה, ומפני הזוהמא והסרחון שהחיים החמריים לקויים בהם בטבעם, כשהם מנותקים מיסוד חיים נצחיים ותשוקתם. ביחוד תוכר חולשה של מחשבה קיבוצית כזאת, במה שתשים את מרכזה רק בצעירים, שהחיים החומריים משחקים לפניהם בכל מהתלותיהם ושגיוניהם, וזקנים לא יוכלו לקחת בה חלק אמיץ, כי אם ברצון עשוי ובלב מיואש. וכך היא המדה היונית, להביט על הזקנים במבט בוז, כדברי אריסטו ברטוריקה. ומה לקויה היא מחשבה ציבורית שאינה יכולה להתפשט יפה על כל חלקיה. ונאמר, כי מלך ד' בהר ציון ובירושלים, ונגד זקניו כבוד.</p>
						</div><!-- .entry-content -->


					
					<h1 class="entry-title">תרסט</h1>
					
					<div class="entry-content">
					<p>תרסט. לפעמים יש מנהיג גדול, והדור אינו מתוקן, ולעומתו מנהיג קטן ממנו, אבל הדור מתוקן הוא. ודורו של שלמה יותר גדול הוא משל משה, אלא שאין העילוי בדור עצמו, אלא בכלל סדר העולם, ועל פי סדר העולם היה אז הכל מתוקן, סיהרא באשלמותא בימי שלמה. אמנם יש ביסום עולם מצד פנימיותו, ויש ביסום מצד חיצוניותו. ובכלל, מצד החיצוניות, כל ימי החורבן אין לך יום שאין קללתו מרובה משל חבירו, אבל מצד הפנימיות העולם הולך ומתבסם. ועקבתא דמשיחא הוא מצב של ירידה חיצונית, וביסום פנימי, על כן הוא מביא לאורו של משיח, שבו מתמלא הכל, גם הביסום החיצוני, כי כשהפנימיות מבוסמת, קל הוא מאד לבשם את החיצוניות. ובעלי רזין צריכין הם להודיע לעולם שהירידה שלו היא רק חיצונית, אבל בפנים הכל מתעלה, וממילא ההארה היא גדולה, ועצם הנשמות גדולות הן, וגם בתוך החוצפא יש גדלות וקדושה, וכי יבוא כנהר צר, רוח ד' נוססה בו. והתשובה בזמן הזה היא תמיד תשובה עילאה, תשובה מאהבה, שזדונות נעשים זכיות גמורות. והחטא אינו יכול לפגום כל כך כבדורות הראשונים, מפני רוב הביסום של העולם, ושפע הרחמים והחסדים שזורחים בו. והצדיקים שבדור יכולים להמשיך שפע של חסד גדול כזה, עד כדי למחוק לגמרי את כל עונות הדור ולהפכם לזכיות ממש, גם בלא תשובה גלויה מצד הדור, כי אם על ידי התשובה השכלית של הצדיקים לבדם, שהם שבים בעד הדור כולו, ובמחשבתם הם מחברים אליהם את כל הנשמות כולן של הדור, עד שהן מתחברות עמהם, ונעשו כולן שלמות ומזוככות, וההזרחה החיצונה החסרה להם מתמלאה מיד מהבהקת האור שבנשמת הצדיקים, מה שלא היה אפשר לעשות בעת שהיה חסר הביסום הפנימי.</p>
						</div><!-- .entry-content -->


					
					<h1 class="entry-title">תער</h1>
					
					<div class="entry-content">
					<p>תרע. הרצון הכללי של הרוחניות הכללית שבאומה, יש לו מדתו, ולמעלה ממנו הוא הרצון של התוכן האלהי, לפי השגתה וחייה הפנימיים והחיצוניים. וכל זמן שהתוכן הרוחני של האומה הוא מלא וגדול, מתגדל ממילא במדה יותר עליונה האור של התוכן האלהי שבהשגתה, והמבוקש של מציאותה מצוייר בה בגוונים בהירים, ולמעלה מזה מתגלה בגוונים בהירים המבוקש של כל ההויה כולה, שזהו רז דעת עליון. כשירדה האומה בגלות המרה, נחשכה נשמתה, והשגת מבוקשה הפנימי של מציאותה ומאויי חייה נתקטן, עד שאינה מוצאה כלל את נתיבותיה, ומכל מקום יש בקרבה איזו השגה קלושה של רשימת אורה, שממנה זורח אור כהה לפי הערך לצדיקים וחכמים, דורשי ד' בכל לבבם גם במחשכים, וכי אשב בחושך ד' אור לי. אבל הענין האלהי והמגמה העולמית, אם היתה עומדת במקומה ובמדריגתה הראשונה, לא היתה יכולה להתחבר כלל עם מגמתה העצמית, ואז היו חייה בגלות נוטלים להם דרך חול, באין פנות להתקשר עם המגמה האלהית של צור כל העולמים, צדיק בכל הדורות. מה עשה הקב"ה, כשם שנתמעט האור הזורח בה לגבי תכונתה הפנימית, כן ירד האור האלהי הכללי בעולם, והשיגוב של הענין האלהי, שהוא אור חי העולמים, איננו מבהיק כי אם באור קלוש כזה, שהוא יכול להתאחד עם האור הזורח בנשמתן של ישראל גם אחרי הירידה שגרמה הנפילה הגדולה שנפלה עטרת תפארת ישראל משמים ארץ. ובהיות הענין האלהי הכללי, בתור אור העולם, עומד במעמד כזה, שוב הענינים מתחברים, והמגמה של מציאות האומה ברוח קדשה הפנימי, והמגמה הכללית האלהית הגדולה של ההויה כולה, יכולות הן להתאחד כאחד, וממילא הן מתחברות ביחד בעצמן, ובנשמותיהן של ישראל בפרט, ובנשמת כללות האומה בכלל, והם מוכנים יחד לעלות בישועת גוי ואלהיו. אני והו הושיעה נא. </p>
						</div><!-- .entry-content -->


					
					<h1 class="entry-title">תרעא</h1>
					
					<div class="entry-content">
					<p>תרעא. כשאדם שב בתשובה מאהבה, צריך הוא לסלח לעצמו את כל עונותיו, כמו שצריך לפייס את חבירו על עבירות שבין אדם לחבירו כדי להשיג סליחתו, ואחר שבעיני עצמו יהיה מכופר ונקי מחטא, יתעורר עליו הקודש של חלק גבוה שיתהפכו כל עונותיו לזכיות.</p>
						</div><!-- .entry-content -->


					
					<h1 class="entry-title">תרעב</h1>
					
					<div class="entry-content">
					<p>תרעב. כל מה שיתברר יותר לאדם, שהתורה ורוחניותה העליונה היא סבתה העליונה וכלי אומנותה של ההויה כולה, בכל רוחב מושגה של מלה זו, של כל הגשמיות וכל הרוחניות שבעולמים, אז יתעלה הרעיון עד כדי להבין ולחוש, שכל מחשבת קודש, וכל דיבור קדוש, הוא נאדר ואמיץ בחילו הרבה יותר מכל המציאות כולה. ולא יוכל לעכב את גודל השיגוב והשלטון של דיבורי התורה והתפילה ומחשבותיהם, לא כל ציור של העולם המוחשי, גבוליו והכרחיו, לא איתניות הטבע ומהלכיו, ולא כל רעיון הגיוני, מוגבל ומתואר על פי דרכי השכל והחיפוש שבמחשבות לבב האדם. כי אור הקודש, הנעלה מכולם, מושל הוא על כולם, מנהיגם ומכריעם, ומאיר את הכל באורו. פתח דבריך יאיר. </p>
						</div><!-- .entry-content -->


					
					<h1 class="entry-title">תרעג</h1>
					
					<div class="entry-content">
					<p>תרעג. עיקר העבודה הולכת ומתבררת לאדם, כל מה שידע שאור החיים האלהיים העליונים מחיה את כל עניני הרוחניות שלו, בשכל וברצון, ברגש ובנטיה, בתכונה ובמדה, כשם שהוא מחיה את הכל בהויה ובישות. ואז יוטבע בו טבע של דבקות אלהית קבועה, שתלך ותשתלם בכל עז תכסיסיה לפי גדלות ההשגה, לפי רוב החכמה הרוחנית, ולפי התעלות המדות והמעשים, ולפי עליית הרצון וזיכוך הנשמה, בהכשרה להסתכל בעליית העולמים כולם בהדר זיו רוחניותם. ויתאמץ יותר טבע קודש זה, כל מה שיתהפך הרע העצמי והעולמי לטוב, והחושך לאור, לא רק בכללות אלא גם בפרטיות, על ידי הופעת קודש בכל יום תמיד.</p>
						</div><!-- .entry-content -->
						

				
					<h1 class="entry-title">תרעד</h1>
					
					<div class="entry-content">
					<p>תרעד. הרע מצטער הוא בהגדלת הטוב, וצדדי הרע שבנפש ושבעולם מצטמקים ורע להם בזה שגאות ד' ואור הקודש מתרחב ומתפשט בהם, ומזה האדם מרגיש צער בתחילת גשתו לעבודה עליונה. אבל צריך אז להתרומם עד לידי מדה של גבורות קדושות, וגדולת הנקמה שנתנה בין שתי אותיות כמו דעה. והרצון של ביעור הרע והתמעטותו, הולך ומשתלם ובא למגמתו על ידי צערו, שהיא תחילת נפילתו. ואז, כל מה שהיסוד הרע שבנפש יוסיף צער, יוסיף הטוב שבו, שהוא העצמיות הקיימת העיקרית, עונג ונחת. ודוגמת הפעולה הזאת שבנפש יעשה בעולם כולו, ומעין אורו של משיח מתנוצץ אז. ועלו מושיעים בהר ציון לשפוט את הר עשו, והיתה לד' המלוכה.</p>
						</div><!-- .entry-content -->


					
					<h1 class="entry-title">תרעה</h1>
					
					<div class="entry-content">
					<p>תרעה. לפעמים צריכים להכיר את הפעולה הרוחנית של העבודה הפנימית, ואור התורה והתפילה בכללה, בפנימיות הנפש, וממנה יוצא האור לעולם כולו, ולפעמים צריכין לעמוד במעמד כזה שאין הנפש כי אם מדה מודדת, כמדת קרקע וכלים, וההופעות הולכות ומאירות לעולם כולו, וסוף הכבוד לבוא גם כן להארת הנפש היחידה, שממנה נבע אור זה. מדה זו האחרונה, משמשת לפעמים מצד גדלות, ולפעמים, מצד קטנות. אי אפשר לתפוס המדה האמצעית, וצריכין להחזיק דוקא בגדלות עליונה, להופיע אור בעולמים כולם. כי אשב בחשך ד' אור לי.</p>
						</div><!-- .entry-content -->


					
					<h1 class="entry-title">תרעו</h1>
					
					<div class="entry-content">
					<p>תרעו. הצדיק שהוא במדתו הראויה, שכשרון גאונות הצדקות חנונה בקרבו מחסד עליון כשם שכשרון האמנות והשירה חנונים הם לבעליהם, הוא כולל בקרבו את כל הדיעות, המחשבות, הרעיונות וההשפעות. הוא מאגד את כל הפזורים, ומה שנחשב סתירה והיפך לכל העולם כולו, אצלו הוא מיושב ומאוגד, באגד מאוחד ומיוחד. ומעומק האחדות שבנשמתו הוא משפיע שלום ואהבה, ואחדות חיצונית ופנימית, על כל, ותמיד עבודתו היא לאחד ולקשר, וכל קשר רוחני שבמחשבתו מרבה שלום בעולמים כולם.</p>
						</div><!-- .entry-content -->


					
					<h1 class="entry-title">תרעז</h1>
					
					<div class="entry-content">
					<p>תרעז. לגויות בריאות, טהורות ונקיות, הדורות במדתן גם בחיצוניותן, ולנשמות אציליות זכות, אמיצות ומלאות חן, לזה צריכים לשאוף להרבות בעולם, ובראש הכל בישראל, ומתחילת כל בין תלמידי חכמים. כל המחשבות שהן מפריעות את הקשר של המבוקש הכפול הזה, צריכים לדחות. וכל מטרת החיים צריכה להיות להוציא אל הפועל את המבוקש הקדוש הזה, בין על ידי אמצעיו המעשיים והשכליים, בין על ידי אמצעיו הרוחניים הסגוליים.</p>
						</div><!-- .entry-content -->


					
					<h1 class="entry-title">תרעח</h1>
					
					<div class="entry-content">
					<p>תרעח. בכל אדם יש דמיון שמלביש את השכל, ונותן לו ברק והידור נוצץ, וכל מה שהוא לנאותו אינו חוצץ. אבל המותר מזה, יוצא כבר מסדר הקדושה, כיון שאין אור השכל שורה בו כלל, ונעשה שד משדי. אבל הדמיון שהשכל מאיר בו, זהו יסוד הניסים, שכל ההויה המתוארת בחוקיה אינה כי אם לפי הדמיון שלנו, אלא שאור השכל של חכמה תתאה מאיר בה, להיות חקי הטבע מסודרים על ידו, ובתוך ארג זה נעשו הניסים כולם, שהם מבטלים את הדמיון מפני הארת השכל העליון, השולט עליו ומבטלו. ונס ודמיון עולים בקנה אחד במספרם.</p>
						</div><!-- .entry-content -->


					
					<h1 class="entry-title">תרעט</h1>
					
					<div class="entry-content">
					<p>תרעט. לפעמים מתחילים את העבודה בשמחה ובאור דעת, מפני שהדמיון הוא מרווה מאור השכל, אך במשך זמן קצר מתמוטט הדמיון, מפני שהארת השכל מסתלקת ממנו, והאדם מרגיש עיפות רוחנית, וצריך הוא לחדש לו אור דעת ממקור השכלי העליון המקודש. וכשלא תהיה התנגדות מצד איזו עיפות גופנית, ישוב אחר כך הדמיון הנאה להלביש את ההארה החדשה, ויוכל להתחיל עבודה חדשה, בשמחה ובטוב לבב, מרוב כל.</p>
						</div><!-- .entry-content -->
						

				
					<h1 class="entry-title">תרפ</h1>
					
					<div class="entry-content">
					<p>תרפ. ביחוד צריכים חידוש הארה השכלית בין פרקי התפילה, וזהו יסוד הקדיש בין ארבעה החלקים המפורסמים, תפלת העשיה, היצירה, הבריאה, האצילות. אלא שביום בין בריאה לאצילות אין צריך שום הפסק, ודוקא התכיפות משובחת.</p>
						</div><!-- .entry-content -->


					
					<h1 class="entry-title">תרפא</h1>
					
					<div class="entry-content">
					<p>תרפא. כל מי שמרגיל את עצמו להסתכל בההארה האלהית שיש בכל יצירה רוחנית, מוצא הוא את הענין הקדוש שמחיה את כל חכמה, והוא יכול לחבר חכמת העולם עם התורה, ולהכניס גם יפיפותו של יפת באהלי שם. ויפיפותו זו של יפת באמת היא היופי של שם, הוד והדר שבבית אלהינו, והתפארת זו מתן תורה.</p>
						</div><!-- .entry-content -->


					
					<h1 class="entry-title">תרפב</h1>
					
					<div class="entry-content">
					<p>תרפב. צריכים להסתכל בהכללים העליונים של השכל ושל ההרגש, אז מוצאים אותם מתאימים בטהרתם לאורה של הופעת התורה. הפרטים וההסתעפות הם כבר משתנים על פי האקלים, הגזע, ההיסתוריה, הדת, הפוליטיקה, וכל יתר השינויים המקריים. מהם צריכים להזהר, שלא להכניס חול בקודש.</p>
						</div><!-- .entry-content -->


					
					<h1 class="entry-title">תרפג</h1>
					
					<div class="entry-content">
					<p>תרפג. מי שיש לו נשמה כללית, צריך לעסוק בדור שלנו במבואים, בבירור מפתחות לכל ענין נשגב. במבוא לאמונה בכלל, להבין גדרה, תוארה, תכונתה, פעולתה באדם ובעולם, הצדדים הטובים והרעים של הופעתה, למען דעת איך להניח הכל על מכונו. מבואים למוסר, לכל תורתו הרחבה והעמוקה לכל צדדיה השונים. למוסר האלהי, ההופעי, להמוסר האמוני, להמוסר הטבעי, למוסר המעשי והמוסר המדותי, למוסר הפרטי ולמוסר החברותי הקיבוצי, למוסר החינוכי ולמוסר המשפחתי, למוסר המעשי ולמוסר התיאורי, למוסר ההיסתורי העבר ולמוסר ההווה, למוסר האידיאלי העתיד, ולמוסר הקיבוצי הרוחני, העולה מכל סעיפי המוסר הרבים הללו וענפיהם יחדיו. </p>
						</div><!-- .entry-content -->


					
					<h1 class="entry-title">תרפד</h1>
					
					<div class="entry-content">
					<p>תרפד. השלום הרוחני מוכרח לבוא בתור הקדמה להשלום הגשמי. לא ידחה אדם שום דעה תיכף בהרגישו בה סתירה, אפילו כשמתראה היא לו שהיא עוקרת את האמונה, רק יתישב בדעתו, אולי מה שמתראה לו הוא רק טשטוש מחשבתו בהבנתה, ואולי על ידי בירור דברים ימצא שיש בה אמת וקודש, ואור אמונת אומן.</p>
						</div><!-- .entry-content -->


					
					<h1 class="entry-title">תרפה</h1>
					
					<div class="entry-content">
					<p>תרפה. אין דבר שבעולם שלא יעורר מחשבות, והתעוררות זו היא טבועה ביצירה העולמית, ומצד זה הכל נתן להדרש, ואין דבר בטל בעולם. התורה נתגלתה כבר בתכונתה המאירה באור החכמה האלהית, ועל ידי אורה הכל עתיד להאיר, וחכמי לב מוצאים את התורה בכל ההויה, כי הכל דבר ד' הוא. ומכל מקום יש חילוק דרגאי בין אור גלוי לאור גנוז.</p>
						</div><!-- .entry-content -->
						

				
					<h1 class="entry-title">תרפו</h1>
					
					<div class="entry-content">
					<p>תרפו. ההבדלים הם בכלל היצירה. ההבדל בין קודש לחול, בין ישראל לעמים, עובדות הן, טשטוש צורתם הוא חורבן. ההתעמקות בהבנה והרגשה בענין הבדל זה, הוא מקור לפרי רוח מרובה. אמנם אחרי כל אלה, משיגים בדעה ברורה, שכל אלה הם דברים עוברים, וההתעלות של הכל לקודש ולאחוה, להשויה ולעדינות, הוא הרעיון הנצחי, החי תמיד בכל רוח נדיבה, והזהירות של ההבדלות הנם דברים שוטפים ועוברים, נובעים מחיי שעה. הרעיון הכללי של ההשויה, שהוא יסוד טובת הלב ואהבת הבריות הזכה, הולך הוא במערכי הרזים בהעלאת הניצוצות המפוזרים בכל עמקי הקליפות, וברעיון הגדול של התהפכות הכל לקדושה גמורה ומוחלטת, על ידי עבודה הדרגית שאינה פוסקת, של חסד, שלום, משפט, אמת ורחמים. </p>
						</div><!-- .entry-content -->


					
					<h1 class="entry-title">תרפז</h1>
					
					<div class="entry-content">
					<p>תרפז. סברא ישרה חפשית היא, שהברקה אחת מזיו ציור של בהיקת רעיון אור אין סוף, היא מאירה את הנשמה החושבת, החיה, המשכלת, ואת כל העולמים כולם, באין ערוך יותר ויותר מכל המון מחשבות אחרות, ברורות ומוגבלות. אמנם ערך האחיזה שהרעיון המופשט העליון של בהירות מחשבה עליונה זו נתפס בשכל, אפילו אם יהיה בדרך שלילי, הוא תלוי בכמותה ואיכותה של ההכנה הנפשית, במדות טובות, ובמעשים טובים, בתורה מרובה, ביראת שמים ואהבה נעימה לזיו האלהי, אור אל עליון, מקור הנועם. </p>
						</div><!-- .entry-content -->


					
					<h1 class="entry-title">תרפח</h1>
					
					<div class="entry-content">
					<p>תרפח. כשמכירים יפה את המנוע מהשגה, אז מבחינים שמה שהוא שלול מהשגה איננו מונע מלהשתמש ביתר החלקים, המתגלים. כי אם היה החלק הנעלם מונע את החלק הנסתר מאפשרות ההשתמשות בו, אז הלא היו בני אדם כחיתו שדי, בלא דעה והשכל. וצדקה עשה הקב"ה עם עולמו שנחלקו המדות הרוחניות לפרקים, וכל פרק יש לו ערך בפני עצמו, חוץ מהערך הגדול והכללי שלו מצד צירופו אל הכלל.</p>
						</div><!-- .entry-content -->


					
					<h1 class="entry-title">תרפט</h1>
					
					<div class="entry-content">
					<p>תרפט. הצדיק האמיתי דעתו שפלה עליו לאין שיעור, מפני שהוא מכיר את גודל הכיעור של הרע המובלע בו, בין מצד הרע הכללי של העולם כל זמן שלא נתברר כולו, בין מצד העצם של המהות של צד הרע שבנפשו עצמו, בין מצד חלישות הרצון, וסתימת אור היושר והצדק, שאינו מאיר בחלקים רבים מכחותיו. ומכל מקום אינו מראה את שפלותו בגלוי, ולפעמים גם ליבא לפומא לא גלי, משני טעמים, אחד שלא ישפל ויחלש הצד הטוב שבנפש, ושלא ילקה אגב הוצא הכרבא, והשני שלא יתגאה בהשפלות עצמה, ושלא תעורר הענוה הגלויה קנאה יתירה. ומכל מקום, מפני שבוחן לבבות ברוך הוא יודע עד כמה השפלות הפנימית מגעת, זוכה הוא לכל המעלות של הענוה, אף על פי שמצד המניעות האמורות לא הוציא את סגולת הנפש הזאת מן הכח אל הפועל בכל צביונה ותפארתה, והוא בכלל חשב לעשות מצוה ונאנס ולא עשה מעלה עליו הכתוב כאילו עשאה.</p>
						</div><!-- .entry-content -->


					
					<h1 class="entry-title">תרצ</h1>
					
					<div class="entry-content">
					<p>תרצ. העליות והירידות הן תדיריות במצב האדם היחיד ובמצב העולם בכללו, ומכל מקום התנועה בכללה היא תנועת עליה וביסום. וחילופי המצב, אפילו בעת ירידה גדולה, אין להם כי אם ערך של מילוי הירח ומיעוטו, או זוטו של ים ונסיגתו, או הנשימה הפנימית המשיבה את הרוח אל תוכיותו של החי, והחיצונית הדוחפת אותו מתוכו, או הערות והשינה, שאף על פי שהם נראים כהפכים, מכל מקום שניהם יחד הם מחוללי החיים השלמים.</p>
						</div><!-- .entry-content -->


					
					<h1 class="entry-title">תרצא</h1>
					
					<div class="entry-content">
					<p>תרצא. כשמשיגים איך פרטי המצוות וענפיהן, וכל פרטי המדות הטובות והמוסר הטוב, והנועם היופי והעדן, וכל ההנאות הקדושות והטהורות, וכל ההופעות הרוחניות שבמציאות, הקרוב והרחוק, כל שעולה על הרעיון והדמיון, הציור והשכל, הכל כלול במחשבה אחת, כללית, עליונה מכל חילוק של ציורים, ומכל הגבלה רוחנית, מגביהים בזה את הענפים הנפשיים של העולם לשורש מציאותם והוייתם, והכל מתעלה ומתקדש.</p>
						</div><!-- .entry-content -->
						

				
					<h1 class="entry-title">תרצב</h1>
					
					<div class="entry-content">
					<p>תרצב. מקור הגלים הרוחניים בנפש היחידית ובעולם, הם באים מפני ההתאמצות הפנימית שהכל מתאמץ להתאים אל שפעת אור אין סוף. וברגע אחד מבריק האור, והחיים מתפשטים, מפני הרצון המתמלא, והשביעה של הטוב הבאה מהשגת ההתאמה אל הטוב הגמור של אור אין סוף, ונחת רוח שוטף והולך בכל השבילים והארחות של החיים וההויה כולה. ואחר כך באה מיד ההכרה, כמה הכל חושך הוא ומחוסר כל ערך לגבי אור אין סוף, ואיך תהומות אין קץ מבדילים בין הבורא והנברא, ואיך ההתאמה הרצויה היא נראית בלתי אפשרית, ואז הכל מתיבש ומתרוקן. ומתוך דכדוך נפש זה, ומתוך הכרה עמוקה בהאפסיות של הכל, והכליות של מקור הכל, וחוזק המציאות העליונה של אור העליון, חיובו ובהירותו הולך וממלא את כל חדרי נפש רוח ונשמה, והצער של הצעירות, ההתבטלות הגמורה, מצחצח הוא את היש, ומרחיב את הגבול, ואפשרות ההתאמה לאור אין סוף חוזרת להיות מבטחת את הרוח. והולך האדם ועולה, ובטחון נשמתו ונצח חייו הולך ומתחזק, ומתעלה הוא עילוי עליון, עד שהוא מכיר שברונו ודכאותו, והוא נשבר ומתיאש, ומיד שב הרוח וחוזר ומאיר. רצוא ושוב כמראה הבזק. </p>
						</div><!-- .entry-content -->


					
					<h1 class="entry-title">תרצג</h1>
					
					<div class="entry-content">
					<p>תרצג. בכל בוקר חסד אברהם מאיר בעולם, והנשמה משתוקקת לאור החירות העליון, לההתודעות האלהית הבהירה, הבאה רק מתוך הכרה ואהבה, מתוך רוחב לב מדושן עונג רוחני, שיש בו זעם נסתר על האלילים המדכאים את רוח האדם, מטמטמים את לבו ומזהמים את גויתו. ומרוב אהבה וחמלה, ומרוב עושר דעת, ויושר מלא טוהר, סולל הוא נתיבות עולמים לגוי ואדם, לקרא בשם ד', ובאהבת אב לבנים, נפגש הוא עם המון גוים, ואב המון גוים יקרא. מראש צורים הננו נפגשים באור המבהיק של האהבה הרעננה, שלא נתפלגה לפלגי פרטים של כל אומר וחק ומצוה. אנו באים אל שמרוב כח שפעו וזרם חייו הוא מפכה נחלי אמונה רוממה ונהרי חפץ, עשות חסד וצדקה, נועם דרך ד', וחשק תדירי של התקשרות נשמתית במתק עדן שפעת טהרת דעה העליונה, גבורתה והדר חסדה. מה טוב ומה נעים שבת בהיכל חמד זה, בהר חמד אלהים לשבתו, ומה עז ואדיר הוא כח החיים והטוב ההולך ומתפרץ מנשמת נשיא אלהים זה, לאשר הכל, לרומם ולשגב כל, מיומא דאזיל בכולהו יומין, שלאור יומם זה הננו מתהלכים באור ד', באור פניו, שממנו נתן לנו תורת חיים ואהבת חסד. </p>
						</div><!-- .entry-content -->


					
					<h1 class="entry-title">תרצד</h1>
					
					<div class="entry-content">
					<p>תרצד. כל מה ששייך לאדם, על ידי קישורו הרוחני העצמותי בכל ההויה, קשור הוא לרצונו הפנימי, וכשהוא מתעלה, הכל מתעלה עמו. התפילה מבררת היא את הרצון. בהתנשאו, כל הכלול בו בקישורים שונים ביחש המציאות במקורו, מתנשאים עמו. אורות חיים משפעת חי העולמים אלה, נפוצים הם בכל, באים באכילה ושתיה של כל אדם, להעשות עמו יחד חטיבה חיה, עזה. מתהום הדמיון החשוך הכל מתעלה להררי הדעה הבהירה, הקשורה בצדקת אל אלהים חיים. ועבדתם את ד' אלהיכם, וברך את לחמך ואת מימיך.</p>
						</div><!-- .entry-content -->


					
					<h1 class="entry-title">תרצה</h1>
					
					<div class="entry-content">
					<p>תרצה. לפני העלותם של כל צבאות ד', ניצוצות הקודש השייכים בכל יום לעומק החפץ הטוב של האדם, כשיתקשרו על ידי קשר גופני, מורידים הם את ערך הרצון ומחלישים את כחו, והם עצמם נשארים בחשכתם אחרי גיוו, קשר החיים של הדברים המוכרחים לחיים ולבריאות, לעולם קשורים הם באותו עז הרצון המתמלא מאור חכמת עולמים, שבינתה העליונה לא סרה מלהתעדן בנחלי עדניה, וחיי העולמים המקיימים אותם וכל אשר בהם, שופעים ברום עזם וטהרתם הבלתי נעכרת. וכל מה שהאדם אוכל ושותה לרפואה, ולאמץ את כשלון הכח החמרי, המוכרח לתפקיד חייו, הרי הוא נעלה ומרומם מצד עצמו, מתקשר בזיו החפץ הפנימי של מהות חייו, מוסיף לו יפעה ואור יושר, ומתעלה בבהירות יתירה בהתגלות חפצו בתפלת ישרים.</p>
						</div><!-- .entry-content -->


					
					<h1 class="entry-title">תרצו</h1>
					
					<div class="entry-content">
					<p>תרצו. אי אפשר כלל שלא לאהוב את ד', ואי אפשר כלל שלא יצמיח כח אהבה מתוקה מוכרחת זאת צמח מעשי, לאהוב לפעול בפועל ובמעשה כל המתיחש לטוב ביחש להשגת אור ד'. אי אפשר שלא לאהוב את התורה והמצוות, שהן כל כך קשורות בטוב ד'. אי אפשר שלא לאהוב את היושר ואת הצדק, את הסדר הטוב והמעולה, המסבב טוב לכל, שהוא קשור יפה באמתת המציאות וברעיון הלב ביחש המעולה, שמפני גדלו ותפארתו אנו קוראים אותו חפץ ד', מה שהוא נעלה מכל זה, ומיוחד מכל זה, ומרוה נעימות לנשמת כל יותר מכל מה שכל רעיון יוכל להתנשא. אי אפשר שלא להתמלא אהבה לכל בריה, שהרי שפעת אור ד' בכל הוא מאיר, והכל הוא התגלות חמדת נועם ד', חסד ד' מלאה הארץ.</p>
						</div><!-- .entry-content -->


					
					<h1 class="entry-title">תרצז</h1>
					
					<div class="entry-content">
					<p>תרצז. כל מה שהצדיק משביע את עצמו בנעימות הנועם האלהי, בתשוקה, בשכל, בהרגשה ויפעה, כך מתמלא העולם כולו נחת והרחבה, עונג ושלוה. </p>
						</div><!-- .entry-content -->
						

				
					<h1 class="entry-title">תרחצ</h1>
					
					<div class="entry-content">
					<p>תרחצ. הנבואה היא באה לפרקים, בנבואת הנביאים של הדורות, חוץ מנבואתו של אדון הנביאים משה רבינו ע"ה. בזמן הופעתה, מתגלה היא בכל עז הרוחניות, עד שחושי הבשר ותפקידי הגוף והנפש החיונית מתבטלים. אמנם בסילוקה נשארו הרשמים הרוחניים אצורים בנפש, ראויים לסדר על ידם הנהגה ברורה לכל הליכות החיים היותר טובים, על פי המסילה שכבר נסללה על ידי הופעתה של צדקת ד' שבתורה, ומוסר המנוחל מדור דורים. והנביא שלא בזמן נבואתו, הוא דוקא מלא איתנות גופנית כמו איתנות נפשית. החכמים, תכונתם אחרת. ההופעה הרוחנית אינה באה מעולם לידי התגברות עליונה עד כדי הריסות הסדר החמרי, אבל לעומת זה הרוחניות מתמדת היא תמיד, מחלשת היא את הכח החמרי והחיוני במדה ידועה, ומאירה את האור השכלי והמוסרי בשיעור ממוצע. כמובן שיש בזה צד עילוי גם כן, מפני השימוש המשותף של הכח השכלי והנפשי, ומפני אפשרות התדירות, אבל חסר בו אותו העז וההופעה הברורה, המגלה את אומץ אלהים, ומגדלת את השלטון של הטוב והקודש על הקיבוץ החברותי. </p>
						</div><!-- .entry-content -->


					
					<h1 class="entry-title">תרצט</h1>
					
					<div class="entry-content">
					<p>תרצט. שני דרכים יש להתגלות האמונה, דרך עליון ודרך תחתון. הדרך העליון בא מתוך ההכרה הפנימית של גודל ערכה של האמונה האלהית בעולם, בחיים הפרטיים ובחברותיים, בחיים הרוחניים, המוסריים והשכליים. וכל מה שההכרה הזאת מתבררת יותר, כן מתאמץ הוא חוש האמוני, וכובש את הלבבות, מלבב אותם ומעדנם. דרך הקודש הזה, כל מה שיתרחב יותר, ירבה הטוב בעולם, והוא לא יסיג את גבול של כל מוסר טוב, של כל סדר מתוקן, של כל חכמה ומחקר שכלי, של כל שירה עדינה וכל יופי נהדר. למטה ממנו עומד חזון האמונה הבא מתוך חולשת הנפש לבקר ולשפוט בעצמו על ענינים נשגבים. זה רובו קשה ומיעוטו יפה. כשהאמונה השפלה הזאת מתפשטת יותר מהגבול הראוי לה, ביחוד כשהיא כובשת לה דרך כל כך רחב, עד שגם בעלי כשרון, מלאי אור חיים רוחניים, הראויים ללכת בדרך של הקדושה העליונה, של האמונה הרוממה, הם מתרשלים ממנה, ומישנים את עצמם על ברכי האמונה בתכונתה השפלה, אז כבר מוכנת היא מהחכמה האלהית מכונה חזקה של התעוררות שכלית ומעשית, המהרסת את כל בניני האמונה השפלה. והפרצות אז נוראים, והעין המבחנת מבחוץ סוברת שהקדושה העליונה נכשלת ונופלת, מה שבאמת הרי היא מטהרת ומתאמצת. והדבר מביא שגדולי כח רוחני מתאמצים בעת לעשות כזאת, להסביר ולהופיע באור האמונה הרוממה, שהיא בונה בצורה נאה ומתוקנת את כל מה שנהרס מתוך התפשטותה היתירה של האמונה השפלה, הבאה מתוך חלישות הנשמה. וברור הדבר, שגרעין אמיץ של אמונה רוממה וטהורה נמצא הוא בכל נשמה, גם בנשמת האדם היותר הדיוט. וההבדל שבין בור לחכם איננו אלא בערך ההתפשטות שבאמונה, שהחכם מפשט את הציורים המסבירים את עומק אמונתו, לעצמו ולאחרים, בדרך חכמה ושכל טוב ומרומם, והבור, אף על פי שעצם נקודת אמונתו, שהיא מעשה שמים, היא מאירה באור אלהי, והיא סוד הקיום הנצחי של הנשמה, מכוון נגד לוז שבשדרה שאין רקב וכל כליון שולט בו, מכל מקום התפשטות ביאוריו על אמונתו כבר הם נשפלים מפני שפלות דעתו. וכל מה שהוא מוסיף לסמוך על הגיונותיו וחקרי לבבו, הריקים מכל שכל והארת חכמה, מחשיך הוא בזה את אור אמונתו, עד שלפעמים יביא ההכרח להשתדל שגסי שכל לא יתעסקו כלל בתכנים הפנימיים של סודות האמונה הרוחניים, ומוטב שיניחו להגרעין הקדוש הפנימי להתפתח בתוכם על ידי עשיית הטוב והחסד, ועל ידי שקידת תורה ומצוות בישרות פשוטה. </p>
						</div><!-- .entry-content -->
						

					
					<h1 class="entry-title">תש</h1>
					
					<div class="entry-content">
					<p>תש. אל יהיה קל בעיניך התפתחותו של כח המדמה, גבורתו וצחצוחו, שהוא מקושר בקדושתו וטהרתו, כי הוא הכסא שאור החכמה והחיים העליונים שורים עליו.</p>
						</div><!-- .entry-content -->


					
					<h1 class="entry-title">תשא</h1>
					
					<div class="entry-content">
					<p>תשא. אל יתירא אדם ממעלות רוחניות גדולות, מפני שנדמה לו שאינו ראוי לכך מפני עונותיו, ואפילו כשהם מתיצבים אצלו בצורה של מאפל גדול בינו ובין אור הקדוש העליון, כי נפלאות תמים דעים גדולות הן לאין חקר, ובאורח צדיקים המיוחדת יש מקום שהכל מתברר לטובה בצורה נפלאה ועליונה, העולה הרבה מכל מה שיוכל כל רעיון לחשוב. ויסוד הכל היא הגבורה העליונה של הדבקות האמיתית, המצררת בצרור החיים, בזכותו של צדיק אחד, את כל העולם כולו. הרחבת הדעת צריכה להיות תמיד, לתור עצות איך מגדילים את אור החסד, באופן שבהגדלתו יהיה פועל רק טוב, רק תיקון וברכה.</p>
						</div><!-- .entry-content -->

						
				
					<h1 class="entry-title">תשב</h1>
					
					<div class="entry-content">
					<p>תשב. התענוג הנפלא של תחיית המתים, באור החיים של עדן העליון של טל אורות טלך, הוא משעשע את הצדיקים ומשמחם בשמחה עליונה תמיד, עד שכל ההפסקה שבין ההווה להעתיד הגדול הזה, וההרפתקאות שבינתים, אינה נחשבת אצלם למאומה, ובטלים הם ממש כניצוץ קטן לפני גלגל חמה. וכל אור גדול זה הושיטו לנו אבותינו בתיקון ברכת תחיית המתים בתפילה. ועם כל גדלו וזהרו של תענוג עליון זה, כלא הוא נחשב לגבי ציור התענוג והשלמות של דעת עליון שבעליונים. זהו סוד חפץ ד' ואהבתו, שצדיקים קשורים בו, וכל נשמת ישראל בו דבקה, וכל התמצית של האורה האלהית, המחיה את כל הבריות ומתקנתם לסעודה העליונה, שם היא שרויה. ואלו הצחצחות מתמלאים תמיד שעשועים נפלאים, מלאי הוד ועדנים, גוונים מגוונים שונים זה מזה, ומשפיעים ומופיעים בשפעת נחלים גדולים וימים רבים ואדירים זה על זה, וזכרם מתוק ונעים, מתוקן ומקובל, פותח שערי חסד ורחמים, אורה וישועה לעד. </p>
						</div><!-- .entry-content -->


					
					<h1 class="entry-title">תשג</h1>
					
					<div class="entry-content">
					<p>תשג. כל מה שנולד מהשכלת השכל, מציאות ממש הוא, וכל מה שהוא מושכל ביותר בירור, מציאותו יותר חזקה ויותר פועלת. וכל מה שהאיכות של ההשכלה היא יותר גבוהה ויותר מקפת, ככה היא יותר מחיה ומפרה את הרוח לעשות פרי של חיים. האיכות החשובה באין סוף היא ההשכלה האלהית, וכל מה שנובע מרוחה, לפי הערך של קישור הדבר במקורו האלהי, קשר החיים שבו יותר אמיץ הוא. והדבקים באלהים באמת, מרגישים בשביל כך אומץ חייהם במחשבה האלהית. ואומץ החיים הוא המחזק, המעדן והמשמח שמחה עליונה. ואני בד' אעלוזה, אגילה באלהי ישעי. </p>
						</div><!-- .entry-content -->


					
					<h1 class="entry-title">תשד</h1>
					
					<div class="entry-content">
					<p>תשד. בעולם הולכים הכחות האנושיים ומתפתחים ברוחניותם. הפתוח גורם חילוק מקצועות, וחילוק המקצועות הוא גורם שכל מקצוע יפותח וישתלם כראוי. אבל מגמתה של החלוקה היא, שכל המקצועות השונים יתאחדו ברוחם, כמו שבאמת הכל הוא מיוחד ומאוחד במרומי האצילות האלהית. רוח האמונה, הזקוקה למחשבה האלהית, היה יותר חזק בדורות הראשונים, מפני שלא נסתעפו כל כך הרעיונות המיוחדים, והיה הכל כלול ביחד, ובזה היו יותר קרובים להתוכן האלהי, אבל מתוך דחק שלהם בכלים המקבלים את המחשבות, יצאו הרעיונות מטושטשים. ואור העולם משפיע הוא להוציא ממסגר אסיר, ולגאול את הנשמות ממצריהם הדחוקים, ונדמה הדבר בראשית ההופעה כאילו הענפים מתפרדים מהשורש, מה שבאמת הנם מתברכים רק ממנו, וברב שפע ישובו להאחד באחדות האורה של החכמה העליונה המחיה את הכל. בהתבוננות חודרת בסוד הנהגה עליונה זו, יבין כל משכיל להחזיר הכל לשורש הטוב, וידע כי נשגב שם ד' לבדו בהודו על ארץ ושמים. </p>
						</div><!-- .entry-content -->


					
					<h1 class="entry-title">תשה</h1>
					
					<div class="entry-content">
					<p>תשה. הצדיקים מתיגעים ביגיעה רוחנית כשהאמונה בעצמם מתמעטת בהם, ואז הם סוברים שהם דומים לכל המון בני אדם, ואפילו אם ידמו את עצמם להיותר מתוקנים ומלומדים שבהם, גם אז לא ינצלו משפלות פנימית. רק הם חייבים לדעת שתכונת נשמתם היא לגמרי תכונה אחרת, עליונה, שהתשוקה של אור הקודש ושל הדבקות האלהית היא נתבעת מהם בכל רגע, והם צריכים להשפיע תמיד על כל הנשמות הנאחזים ביניקה מנשמתם הגדולה והמקפת. בכלל צדיקים כאלה נכללים כל אלה שהתשוקה הפנימית לרזי תורה ולהגיון חכמת קודש בכללות, דבקה בהם בטבעם. ואף על פי שלפעמים הם מתמעטים מאורם, ולפעמים נופלים בכמה ענינים פחותים, על זה נאמר כי שבע יפול צדיק וקם. ואחרי כל מה שעובר עליו לא יסלק אמונתו מעצמיות קדושת נשמתו, ובפה מלא יאמר, ודעו כי הפלא ד' חסיד לו, ד' ישמע בקראי אליו.</p>
						</div><!-- .entry-content -->


					
					<h1 class="entry-title">תשו</h1>
					
					<div class="entry-content">
					<p>תשו. המצוה היא עושה פירות, ומצמיחה בתוך הנשמה, ובכל העולמות כולם, אורות חיים קדושים בכל עת ובכל רגע. וכששמחת צדיקים מתגברת, מרגישים הם את הצמיחה של הקדושה של המצוות שעשו הם וכל כלל ישראל בכל הדורות ובכל הזמנים, איך שהיא פועלת להפריח תמיד חיים חדשים, באין שום הפסק. ופרי צדיק עץ חיים, וטעם עצו ופריו שוה. </p>
						</div><!-- .entry-content -->


					
					<h1 class="entry-title">תשז</h1>
					
					<div class="entry-content">
					<p>תשז. התנוצצות המחשבה בדברים שבקדושה עליונה, בהשגות אלהיות, כשהיא באה בהתגלות, בתחילתה מתראה היא כדמות נקודות זעירות. והכל לפי זכותו של אדם, לפי טוהר נפשו וגודל תורתו וחכמתו, הולכות הנקודות הללו ומתמשכות. וכשהם פוגעות את כחות החיים מתוקנים, והמדות מבוררות, המשכתם הולכת ומתגברת. </p>
						</div><!-- .entry-content -->


				
					<h1 class="entry-title">תשח</h1>
					
					<div class="entry-content">
					<p>תשח. כל מה שהנשמה יותר גבוהה היא ביסודה, היא מרגשת יותר את האחדות שיש בכל, והפרידות והשינויים אינם גורמים לה לתן לכל דבר ערך מובדל ומופרד. וביחס להמוסר, נשמות הללו מלאות הן אהבה וחסד עולם, וחפצם הוא מלא טוב. והם מכירים ומרגישים את הצינורות ששפע אור החיים הולך על ידם מבריה לחברתה, וכל מה שהבריה היא יותר קרובה לחוגם, הצינור הוא מתרחב אצלם, ולפעמים מבהיק עליהם אור עליון, המקיף באחדותו את היש כולו, ממעל לכל הצינורות. וכח הדמיון הזה, קודש קדשים הוא, וטובה וברכה הוא מביא בעולם. וכשהמחשבה האחדותית מתגברת היא, אור החסד והסליחה מופיע, ועונות ופשעים נמחקים. וכל מי שהוא מתקרב לחוגו של צדיק טוב כזה, הנקודות של הטוב הגנוזים במעמקי נשמתו מתנוצצים ובולטים, והרע הולך ונאפס לגמרי. והם הם צדיקים יסודי עולם, שהם דנים את כל העולם כולו לכף זכות, ומאירים את אור החסד על כל בריה, אוהבים לצדק את הבריות ושונאים לחייבם, והם הם תלמידיו האמיתיים של אברהם אבינו, ההולכים בדרכיו. ולפעמים יש, שאור החסד הוא גדול כל כך בקרבם, עד שאי אפשר לו להופיע במעשה, ומרוב שפעו הנם מרגישים חלישות בגופם, מפני שהחומר בטבעו מוכן הוא אל הדינים והגבורות. ומכל מקום הם שואבים אור חיים ואומץ ממקור חסד עליון. ואף על פי שאין העולם יכול לקבל את אורם כמו שהוא, כמו שאין העולם כדאי להשתמש באור של יום הראשון, מכל מקום מתולדותיו של אור זה העולם מתבסם גם כעת.</p>
						</div><!-- .entry-content -->


					
					<h1 class="entry-title">תשט</h1>
					
					<div class="entry-content">
					<p>תשט. כשרוח האומה הוא חזק, אז איננו צריך לפרנסה רוחנית מרובה, כי הוא כולו מושרש יפה בשרשו הרוחני, ועצמותו מאירה יפה, וכל מעשיו שהוא עושה משוקים הם טל של חיים רוחניים אמיצים, שהתוכן העליון חי בהם. הקישור שבין חלקיו של רוח האומה הוא גדול ועצום, מרוב שלמות אחדותו, עד שמה שנעשה בבית חייה של האומה, בבית מקדשה, מהעבודות האלהיות, מהשירות המקודשות, וכל ההוד וההדר האלהי שהוא מלא תמיד, כל אלה פועלים הם בפועל על רוח האומה בכלל, ועל ביסום כל נפש פרטית מפרטיה. והיא צריכה רק שמירה מקלקולים מוסריים וחברותיים מהרסים, כעבודה זרה וחטאות האדם החמורות, כרציחה וניאוף ועיוות משפט והשחתת המדות באופן פרוע, וכשאלה יהיו נשמרים, אז רוח האומה החזק ימשיך את האורה המתגלה בקודש ובמקדש לתוכיותו של כל יחיד ויחיד. אמנם, בהתחלשותה של האומה ובירידת רוחה, צריכה היא חיזוק תדירי. תורה מרובה, בקביעות עתים מצד כללותה, ושקידה תדירית מצד יחידיה, תפילה תכופה כמשפטה, וכל עבודות רוחניות של ברכות והודאות, כל אלה הנם דרושים לחזק את מזגה הרוחני, שלא תקלקל אותה ההגשמה המציאותית. וכשהענין הולך וחוזר לאיתנו, באה התביעה לתגבורת הרוח הפנימי, בתכונה קובלת על ההזנה התכופה, וצורותיה השונות של הזנה נחוצה זו. ובאמת, כל מה שרוח החיים הפנימיים של האומה הולך ופועם, כך ההכרח מביא לבאר יותר לכל, שכל פרטי חיזוק ההזנה הרוחנית, בשיעורים שלהם, פועלים הם לטובה גם על מצב הרוח הכללי בהתעוררותו.</p>
						</div><!-- .entry-content -->


					
					<h1 class="entry-title">תשי</h1>
					
					<div class="entry-content">
					<p>תשי. הסדר הראוי הוא, שיתמלא הרוח מחשבות והרגשות, ומה שאין הרעיון הפנימי יכול לשאת, מוכרח הוא להתפרץ החוצה בצורה של דיבורים, והם הם יסודי התפילות וההודאות, הלימודים והקריאות. ולמה שאין מספיק ערך זה של ההתגלות הדיבורית, מפני רוב שטף אורו, מוכרח הוא להתגלם במעשים, האומרים ברמיזתם, ופועלים בעצמותם, את כל התוכן הרעיוני של הרגשות והמחשבות הנעלות. כשהמעמד עומד על צורה כזאת, העולם מתוקן, ואור ישר שופע על הכל. בפגימתה של התכונה העולמית, צריכים להמציא את התוכן מלמטה למעלה. המעשים מעוררים את הערך הדיבורי, והדיבורים את הרעיונות. האור מתעלה בכבדות, ונעזר הוא לפעמים על ידי מה שבאמצע מהלכו יתעורר הרעיון בפתע פתאום, עד כדי הופעה של שילוח אור ישר ממקורו לשטף אוצר ההגה הדיבורי, וממנו לההתעוררות המעשית. אז נעשה הדבר ממוזג, ותפארת וחדוה מתגלים במקדש קודש.</p>
						</div><!-- .entry-content -->


					
					<h1 class="entry-title">תשיא</h1>
					
					<div class="entry-content">
					<p>תשיא. צורתם של ישראל צריכה להחקר, אם האנושיות הכללית של תוכן האדם עומדת היא בה בצביונה כמו שהיא אצל כל העמים, ועליה נבנתה הצורה הישראלית המיחדתה, או שמעקב עד ראש הכל הוא מיוחד. למחקר זה צריכים להשתמש במקורות שונים, תורניים, שכליים, היסתוריים, רזיים, הופעיים, שיריים, ולפעמים גם כן פוליטיים ואקונומיים. נראה הדבר, שמקדם נערך הדבר שצורת האדם תשתלם בכללותה, ובתור תוספות ויתרון יגלה על האומה המיוחדת רוחה המפואר בהדרת קודש. אבל נתקלקלו הענינים, ורוח האדם שקע כל כך בכלל, עד שלא היה החול יכול להעשות בסיס לקודש אלא אם כן יקלקל אותו, והוכרחה גלות מצרים לבוא בתור כור הברזל, שצירפה את צד האדם שבישראל עד שנעשה לבריה חדשה, וצורתו החולית נתטשטשה לגמרי, והוחל גוי פעם אחת, על ידי הגרעין האנושי, לצורה שמראש ועד עקב כולה ישראלית, יעקב וישראל.</p>
						</div><!-- .entry-content -->


					
					<h1 class="entry-title">תשיב</h1>
					
					<div class="entry-content">
					<p>תשיב. הנשמה הגדולה באמת רחבה היא כל כך, עד שאין כל מלא העולם המוגבל מספיק לה, והיא מתפשטת בעולמים עליונים, רוחניים, שכליים, שנחלי עדנים נצחיים מצויים בהם. ובעלי נשמות כאלה חיים הם חיי עולמים, אגורה באהלך עולמים, והם משפיעים שפעת רוחם לדור דורים, ושמועה נאמרת מפיהם תמיד, וגם יסוד החיים המוגבלים שלהם עולה הוא ממעל לגבולים המורגשים, דובב שפתי ישנים.</p>
						</div><!-- .entry-content -->


					
					<h1 class="entry-title">תשיג</h1>
					
					<div class="entry-content">
					<p>תשיג. קטני אמנה הם הטפשים שבעולם, כי על מי נופלת היא האמונה, על פלאות טוב גדולת אור אין סוף, ומה יסכן לאדם ליתן גבול וקצב, לאמר עד כאן יאמין ולא יותר. על כן כל יסוד החיים הרוחניים וגבורתם העליונה, תלוי בכח אמונה שאין לה סוף ותכלית כלל, אמונה במקור יסוד מקור הכל, באין מדה וקצבה. והיא מעוררת את כל החיים ואת כל הטוב בעולם, והיא משתלשלת בכמה השתלשליות, יורדת ומתלבשת בכמה לבושים והסברות, עד אשר היא נעשית לתוכן של האמונה המתהלכת עם החיים, המבססת בסיסים לדתי קודש, ומחוללת תכונות של יראת שמים וחכמת אלהים בעולם.</p>
						</div><!-- .entry-content -->
					

				
					<h1 class="entry-title">תשיד</h1>
					
					<div class="entry-content">
					<p>תשיד. אמונה בלא מצרים זאת, נחלת ישראל היא, שהתחילו להבליטה ביציאת מצרים, והרשימוה במזג חייהם בשעת חפזון. וחוזר כח עליון זה ומאיר בכל מועד חג הפסח, על ידי מיכלא דאסוותא, מיכלא דמהימנותא, אכילת מצה, המעוטרת בהשבתת חמץ וביעורו. אין יד לכל שפיטה וכל הגבלה שכלית, שכבר נתקדרה על ידי הרוח העכור של כל נברא, ואין מקום גם לחימוץ, הכשר תמיד ומשובח, אשרי דיין שמחמיץ את דינו, כי הדבר היסודי המחיה הכל עולה למעלה מכל דין ומשפט, כי אם הכל מאיר בבת אחת, בשטף אור גדול של מורא גדול, זו גילוי שכינה.</p>
						</div><!-- .entry-content -->


					
					<h1 class="entry-title">תשטו</h1>
					
					<div class="entry-content">
					<p>תשטו. ביסום העולם בכלל, וביסומה של כנסת ישראל בפרט, הוא גורם, שבא הזמן של חיזוק הרצון בעולם, ועמו התור של חיזוק הגוף למטרות נעלות, והוא שקול כנגד סדרי תעניות וסיגופים בדורות הראשונים. ואף על פי שעדיין לא יצא מן הכח אל הפועל הביסום הגמור, מכל מקום הדבר הולך ואור. ועל ידי התאחדות גמורה של כל פלוגות האומה בישראל, וחיבור כל המחשבות והרגשות העליונות והנמוכות בהם ובעולם, והופעת אור סתרי תורה ברבים בלבושים מתוקנים, יוכן העולם לאורו העליון של הביסום הגמור של אור הרצון הטוב בתועפות עוזו, עד כדי השליטה העליונה של ותגזר אומר ויקם לך.</p>
						</div><!-- .entry-content -->


					
					<h1 class="entry-title">תשטז</h1>
					
					<div class="entry-content">
					<p>תשטז. ההתעמלות שצעירי ישראל עוסקים בה בארץ ישראל, לחזק את גופם בשביל המגמה להיות בנים אמיצי כח לאומה, היא משכללת את הכח הרוחני של הצדיקים העליונים, העוסקים ביחודים של שמות קדושים, להרבות הבלטת האור האלהי בעולם, ואין גילוי אור אחד עומד בלא חבירו כלל. ויעש דוד שם, ודוד עושה משפט וצדקה לכל עמו, ויואב בן צרויה על הצבא. ולא נענש אבנר אלא מפני שעשה דמן של נערים שחוק, אבל שיצחקו הנערים לחזק את כחם ורוחם בשביל גבורת האומה בכללה, עבודת הקודש הזאת מעלה את השכינה מעלה מעלה, כעליתה על ידי שירות ותשבחות שאמר דוד מלך ישראל בספר תהילים. אלא שעל ידי הכונות העליונות עולה הנשמה הפנימית, ועל ידי המעשים המאמצים את גוף היחידים לשם הכלל, עולה הרוחניות החיצונית. ושניהם כאחד משכללים את סדרי הקדושות כולם.</p>
						</div><!-- .entry-content -->


					
					<h1 class="entry-title">תשיז</h1>
					
					<div class="entry-content">
					<p>תשיז. ואל יפלא אם יש חסרונות במהלך החיים של העוסקים באימוץ הגופני ובכל החיזוקים הארציים שבישראל, כי אפילו הופעת רוח הקודש צריכה בירור מתערובות צחצוחי טומאה שמתערבים בה, והיא הולכת ומטהרת, מתקדשת ומתבררת, פודה את עצמה מגלותה, עד שבאה לכלל דרך צדיקים ואור נוגה, הולך ואור עד נכון היום. </p>
						</div><!-- .entry-content -->


					
					<h1 class="entry-title">תשיח</h1>
					
					<div class="entry-content">
					<p>תשיח. כל מה שנטיית הקודש הולכת ומתרבה באדם, אחדות הרעיון ואיחוד כל הכחות כולם מתחזקים בו. ועל ידי האחדות יש קישור עצום לכל מחשבה שבאוצר רוחו אל כלל המחשבות כולן, ואין השכחה שולטת בו. ובריחוק משאיפת הקדושה, מתפזרים הרעיונות והכחות, וממילא כל מחשבה מטשטשת אחת את חבירתה ודוחה אותה, והשכחה מתגברת. ובמחיית עמלק יתבטל כח השכחה מן העולם, מחה תמחה את זכר עמלק, אז לא תשכח, כי בהיות השם שלם והכסא שלם הכל הוא אחדות מקושרת בתכלית, והזכרון ואור הדעת הצלול מאיר בכל טובו וזהרירותו, ואין מקום לשום תשות כח, כי ימין ד' רוממה ועושה חיל, באחדות כל המחשבות הכלולות בכ"ד ספרי תורה, עם כל הכחות החיוניות שלעומתן, ושמתי כ"ד כ"ד שמשותיך, ושעריך לאבני אקדח, וכל גבולך לאבני חפץ, וכל בניך למודי ד' ורב שלום בניך.</p>
						</div><!-- .entry-content -->


					
					<h1 class="entry-title">תשיט</h1>
					
					<div class="entry-content">
					<p>תשיט. תפילה וצעקה ותשובה מעומקא דליבא, והתגלותה בפועל על המעשים בתיקונם, מוכרחת להיות מוקדמת לכל הופעת אור השגה עליונה. ואי אפשר לספרות חשובה באמת להולד, ולהופיע באור של חיים בעולם, כי אם על ידי התגלותה של אור התשובה, המחדשת פני תבל כולה. אמנם מופיעה היא נגהה של הספרות העתידה בהתנוצצות הדעת שקודמת לאור התשובה, והדעת ממלאה את הכח הרוחני בחופש גמור ודרור עליון נעלה, המביא לתשובה השלמה, המושכת אחריה גאולה, אחרי שבאה כבר הסליחה הפנימית והחיצונה. ורפואה וכלכלה וקיבוץ גליות, והשבת כח לשופטים ויועצים, יסודי הספרות ומיסדיה, מתאמצת לבוא, והרשעה מתכנעת, והצדק מתעלה, ולב האומה מתחיל לדפוק בעז חייו בירושלים, וצמיחת נזר ממלכה שלמה מופיעה, וכל חפץ לב מתמלא בתפילת ישרים, המלאה רצון חי העולמים, אשר הוא שח ויהי.</p>
						</div><!-- .entry-content -->	
					

				
					<h1 class="entry-title">תשכ</h1>
					
					<div class="entry-content">
					<p>תשכ. הנטיות הנפשיות של התאוות החומריות, בראשית התגלותן, הנן מצויירות באופן הקרוב לאידיאליות ונכללות בקדושה. כשהן פועלות על האדם להמסר אל תוך הזרם המהיר והדוחף שלהן, עד כדי ביטול חופשתו וטוהר שלטונו העצמי על עצמו, הן הולכות ונעכרות, והאדם צולל במעמקי החושך, וכל כחות נפשו הטובים הולכים שבויים בשבי החומריות הגסה והזוללה. החושך של עכירות המחשבה, והעדר הבהירות של הבנת ההויה בקישור כל טובה עד עליוניות מקוריותה, עד כדי חשכת עבודה זרה וסעיפיה, כפירה, שכחת אלהים, וכל מדורי המחשכים שאפשר ושאי אפשר לקרא בשמות, הולכים ומתגברים, ותופסים את הנשמה וכחותיה האציליים ברשתם. כשמתישבת דעתו של אדם עליו, והתורה והתפילה, עילוי הדעת ועילוי הרצון, פועלים עליו את פעולתם, חוזר הוא ועולה ממעמקיו, לוקח הוא עמו מניות של חיים ושל הרגשות כאלה שהתקרב אליהם דוקא בנפילתו, ובשובו הם שבים עמו, מתרוממים ומתעלים בעילויו. ונשמתו נעשית יותר מבהקת ויותר חזקה, ואור חיי העולם השייך לחלקו במציאות מוסיף הוא רכוש גדול, ושמחת עולמים מתרחבת והולכת, וגדולה של רוחב דעת מעטרת על ראשו צחצחות שכלית, וחשק אלהי אצילי, אהבת עולמים ובריותיהם, ודבקות עליונה בשלמות של כל, במקור התענוגים, שהוא שורש כל תענוג שעתי ועולמי, הולכת ומתגברת בקרבו, ועולם מלא, הרת עולם, ועולמי עד, הולכים ומתנוצצים בהדר תפארתם, והאדם נעשה אוצר הטוב והחיים לכל היצור, וסגולת אלהי עולם לעד.</p>
						</div><!-- .entry-content -->


					
					<h1 class="entry-title">תשכא</h1>
					
					<div class="entry-content">
					<p>תשכא. בעלי ההשגה הגדולים, כח המדמה שלהם הוא גדול ונשגב מאד, והוא מקושר עם החזיונות היותר כלליים שבמציאות. ולפי גודל הגבורה הרוחנית והטהרה הנפשית שלהם, פועל בהם כח המדמה את פעולתו, לצייר ציורים עליונים ונשגבים, שאור האמת העליונה מתגלה על ידם בגילויים כאלה, שאין שום שכל הגיוני יכול להגיע אליהם. </p>
						</div><!-- .entry-content -->


					
					<h1 class="entry-title">תשכב</h1>
					
					<div class="entry-content">
					<p>תשכב. במעמד הנפש של הופעה, הבא מזוהר של דיעות כלליות שהן משפיעות גם כן על מצב הרצון, צריכה הבריאות הגופנית והנפשית להיות שלמה, וזה האור היה מגולה בבית ראשון ביסוד הנבואה ורוח הקודש. לאחר שנתמעט הכח במקורו, ונתרבה בענפיו על ידי המון תלמוד והלכות מרובות, הוחל הפרט להתגבר, התוכן המעשי והדיוק, והאור הכללי התעלם, ואז אין הבריאות כל כך מעכבת. כעת אורו של משיח מתנוצץ, ועם השמירה של הרכוש הפרטי שכבר נקבץ, וההוספה ההגונה עליו מכל צד לטובה, חוזרת התביעה להתבסם מבושמי הכלליות, המאחדים את הדעה הצלולה עם הלב המרגיש והחפץ גדולות ואציליות, ועל כן הגבורה נדרשת, והתפקיד של בריאות הגוף והנשמה הותחל להדרש בכל עז, ויש לו תקוה שילך ויגדל, ירומם וינשא, בכמותו ואיכותו, ויתעלה עד מרומי הקדושה והגבורה העליונה של עז לאלהים.</p>
						</div><!-- .entry-content -->


					
					<h1 class="entry-title">תשכג</h1>
					
					<div class="entry-content">
					<p>תשכג. הנטיה שמתגלה בצדיקים עליונים, שכל נטות חפצם וכל רעיוני לבבם הנם מלאים קודש של מטרות נשגבות, המביאים ברכה רבה לעולם כולו, מתגלה היא בכנסת ישראל סמוך לגאולתה האמיתית. גילוי זה מתראה בתחילה דוקא בנשמות הירודות שבה, המתבלטות בגויתה הכללית דוגמת אברי המעשה בגופו של אדם. בכלל הרעיונות הנם גם כן החלומות והשאיפות הבלתי ברורות.</p>
						</div><!-- .entry-content -->


					
					<h1 class="entry-title">תשכד</h1>
					
					<div class="entry-content">
					<p>תשכד. הנשמות שעל ידם מתגלה חוצפא דעיקבא דמשיחא, הן הגבוהות מאד בשרשם הגרעיני, אבל לעומת זה השתפלו הרבה בתוכנם הסגנוני החיצוני. כללות צירופם אל הכלל הוא מעולה מאד, ובפרטיותם זיקוק וצירוף הרבה הם צריכים. תפילת הצדיקים שבדור מכוונת היא להצלתם של אלה מגיהינם, בין אם אותם הצדיקים יודעים אלה הרזים ומתכוונים אליהם, בין כשהם הולכי תם, שכוונתם לשמים בכלליות, באהבת הטוב, החסד, הרחמים ונועם ד', באהבה ויראה מחוברים אל התורה והחכמה כפי מדריגתם.</p>
						</div><!-- .entry-content -->


					
					<h1 class="entry-title">תשכה</h1>
					
					<div class="entry-content">
					<p>תשכה. ההופעה הפנימית הולכת ומתחברת אל השכל הצלול, ושניהם ביחד עושים את הגבורה הרוחנית בעולם.</p>
						</div><!-- .entry-content -->	


				
					<h1 class="entry-title">תשכו</h1>
					
					<div class="entry-content">
					<p>תשכו. להרבות כלים צריכים אל האור הפנימי, כלים של מעשים, של רעיונות, של ציורים פנימיים וחיצוניים. הכלים היותר רחבים הם מה שנוצרים על ידי התורה בכל ערכיה. אמנם תוספות הכח הגשמי והרוחני של ישראל, כח הבריאות והגבורה הגופנית, כח העושר ורוחב הדעת, הגאון הכללי במעלותיה המיוחדות של האומה, בסקירה פנימית וחדה ביחוד נשמתה, המובדלה מן העמים כולם, כל אלה הנם מכשירים מכינים כלים הגונים לאור עליון, המביא חיים וברכה לעולם.</p>
						</div><!-- .entry-content -->


					
					<h1 class="entry-title">תשכז</h1>
					
					<div class="entry-content">
					<p>תשכז. לפעמים צריך הלימוד להיות דוקא קל ומרפרף על הענינים, כיונה המרחפת על קינה, שלא להטמיע את הזוהר העליון שלמעלה מכל ענין פרטי בפרטיותן של ההגבלות. ובזה יוצא האור הכללי המוזהר בתוכיות כל הפרטים, ומופיע באור גדול. ועת ומשפט ידע לב חכם.</p>
						</div><!-- .entry-content -->


					
					<h1 class="entry-title">תשכח</h1>
					
					<div class="entry-content">
					<p>תשכח. כשההבנה הכללית חודרת לתוך הניתוח של הפרטים, הרי היא מותרת איזה דבר מערכה, והיא מרכנת את עצמה בשביל הנקת בניה.</p>
						</div><!-- .entry-content -->


					
					<h1 class="entry-title">תשכט</h1>
					
					<div class="entry-content">
					<p>תשכט. הרשעים אינם יכולים להסתכל באור החסד במקורו, בחכמה העליונה, וממילא חפץ החיים אצלם הוא רק אסון, בין לעצמם בין לעולם ולההויה כולה, ונטית המין, המביאה את החיים למציאות, קליפתה התאונית היא אצלם כל מה שיש להציל ממנה. וזהו מאיסותה של הערלה ושורש טומאת הזימה. ועצם החיים אינם להם שום שיווי, וממילא יצרא דשפיכות דמים גדול לעומת יצרא דעריות, ושניהם נאחזים ביצרא דעבודה זרה, שהוא אלהים אחרים, דינים קשים, עורים ורעים, נדחפים מרצון שובב נוטה להרע. והצדיקים הם להיפוך מכל זה, מגלים את אור חסד עליון בהוייתו, ורואים בנטית המין, הקדושה העליונה, ברוממות החכמה המאירה בחסד, וממולאה בלשד טל הדעת. והחיים יקרים לאין שיעור, מפני שהם נובעים ממקור היקר העליון, הטוב הכמוס, המנצח את כל נצחי נצחים. ובא החסד ואהבת הבריות במקום יצרא דשפיכות דמים, והוד הקודש והצנע לכת, בידיעה פנימית אזורה בגבורה של לבת קודש, במקום יצרא דעריות, ושניהם אחוזים במקור דעת עליון, היונק מחסדי עולמים שבמחשבה הכמוסה, מקור כל התענוגים, האורות המצוחצחות, המפתחים כל טוב וכל נדיבות, כל יופי וכל גבורה ושמחה וכל נועם עליון, בעולמים כולם.</p>
						</div><!-- .entry-content -->


					
					<h1 class="entry-title">תשל</h1>
					
					<div class="entry-content">
					<p>תשל. לפעמים הנשמה עולה בעצמה במעלותיה, בלא שום עבודה מוחשית, והכל בא מפני שקדמו לזה עבודות רבות, שכליות והרגשיות ופעוליות, באור תורה ודעת, ואחר כך הנשמה מתענגת על גורלה הטוב, ושואבת טל אורות ומנוחה עליונה, כקדושת עונג שבת מעין עולם הבא, שהוא מתגלה לצדיקים וישרי לב בכל יום. וכשם שבשבת הגיהינם גם כן בטל, ואין כל חטא מעכב, כך הארת השבת העליונה מרוממת את האדם ממעל לכל חטא ועון, ודישון עונג עליון שורה עליו.</p>
						</div><!-- .entry-content -->


					
					<h1 class="entry-title">תשלא</h1>
					
					<div class="entry-content">
					<p>תשלא. לפעמים אדם צריך להתישב בדעתו שלא להיות רדוף תמיד מחובת המעשה והתלמוד, אלא לתן לעצמו הנחה וריוח, כדי שתתעלה נשמתו בעצמה, ותתרחב בטיולה הפנימי בלשד החיים האצורים בתוך כל המעשה והתלמוד, בתוך כל העבודה והתפילה. ואחרי שביתה כזאת, שקדושת שבת יש בה, מתאמצת הנשמה לשוב ברב כח לעבודה רוחנית ומעשית, שכל פרטיה יהיו רעננים, יונקים ממקור החיים של הדעת המלאה, מוארה באור החיים.</p>
						</div><!-- .entry-content -->
					

				
					<h1 class="entry-title">תשלב</h1>
					
					<div class="entry-content">
					<p>תשלב. שיחת מלאכי השרת הנה יותר טבעית, נובעת מזרם החיים הרוחניים הקבועים שלהם, וסיפור הנשמות הוא יותר מלאכותית במלאכת מחשבת, נובע ממקור הבחירה וההתבוננות הפנימית. והריעות של מלאכים ונשמות יחד הוא מרומם את החיים עד קצה גובה עליון, היושבת בגנים חברים מקשיבים לקולך השמיעני. וכשהתורה מתיחדת בנשמתו של אדם, וכל הגיוניה מתהפכים לטבעו הפנימי, אז הוא לובש מלאכיות, תרי מלאכי ברקיע, דוגמת תרי אמוראי בארעא, ומלאכי השרת מאן נינהו רבנן, ותלמידי חכמים שבבבל דומין למלאכי השרת. יתרונו של אליהו הוא, שכולל שני הקנינים יחד בצורה מושלמת, הנשמתית והמלאכית, והוא מגלה לנו רזי תורה, ומבשרנו ישועת ד' ושמחת גאולים. מה נאוו על ההרים רגלי מבשר, משמיע שלום מבשר טוב משמיע ישועה אומר לציון מלך אלהיך. והולכת קוממיות, שתי קומות, קומת הנשמה וקומת המלאך, ושניהם מתגלים בפועל, וכשהם מתנוצצים, מתקיים ושברתי מוטות עולכם בתחילה, ואחר כן ואולך אתכם קוממיות. והביאנו לשלום מארבע כנפות הארץ, על ידי אליהו בארבע, ותוליכנו מהרה קוממיות לארצנו, כי אל פועל ישועות אתה, שתי ישועות, ישועת קומת הנשמה וישועת קומת מלאך, זרע אדם וזרע בהמה.</p>
						</div><!-- .entry-content -->


					
					<h1 class="entry-title">תשלג</h1>
					
					<div class="entry-content">
					<p>תשלג. כשמתחברין עם נפשות פחותות של פורצים ורשעים, נפגמים. אבל אם יש בהם איזה דבר טוב, ומתכוונים בההתחברות רק אל הצד של הטוב, אז אם כחו יפה, הרי זה מתעלה. ואפילו ההסתכלות בפני אדם רשע, שאסורה, אם יש בו צדדים של טוב, ומתכוין בההסתכלות רק לקלוט את הטוב, נראה שיש בזה דרך של מצוה. ואפילו כשיש איזה חיבור לרשע לאיזה צדיק בדרך אהבה, כבר מסולק ממנו איסור ההסתכלות, מפני שעל ידי חיבורו אל הצדיק נחשב כאילו יש בו כבר חלק טוב. ואמר אלישע ליהורם בן אחאב, לולי פני יהושפט מלך יהודה אני נושא אם אביט אליך ואם אראך, משמע הא על ידי נשיאת פנים של יהושפט מלך יהודה שנלוה עמו הביט גם אליו וראהו, ולא חשש לאיסור ההסתכלות בפני רשע, דמהאי קרא ילפינן ליה.</p>
						</div><!-- .entry-content -->


					
					<h1 class="entry-title">תשלד</h1>
					
					<div class="entry-content">
					<p>תשלד. כשאוכלים לשם תאוה חומרית, מתגבר העצבון, בסוד אוכלי לחם העצבים. כי הניצוצות שהיו ראויים לעלות, יורדים, ובהיותם מתעצבים על ירידתם, מרגיש האוכל את עצבם, על ידי חילוף של כמה דרכי ההרגשה ותמורות אותיות, עד שההרגשה העצבנית נכרת בגלוי נפשי בקרבו. ועל ידי אכילה בקדושה, והגברת המגמה העליונה של טהרת הנשמה ובהירותה, מתוספת צהלת הרוח ושמחה באוכל, על ידי שמחתם של הניצוצות שנתעלו, ובשמחתם מאירה גם כן הנשמה המעלה אותם, ושמחה עמהם, והלב מרגיש על ידי כמה שבילים וצינורות שונים, וחדות ד' מתגברת עליו. והיינו ויאכל בועז וישת וייטב לבו, מאי וייטב לבו בדברי תורה, שחוץ ממה שנטיית הלב להגברת הרוחניות של העלאת החיים הכמוסים במאכלים, מביאה לחשק רוחני שמתמלא באהבת התורה ולימודה, עוד התוכן המקודש של אכילה קדושה זו היא בעצמה דברי תורה, וזה השולחן אשר לפני ד'.</p>
						</div><!-- .entry-content -->


					
					<h1 class="entry-title">תשלה</h1>
					
					<div class="entry-content">
					<p>תשלה. ישנן דיעות כאלה שהן מוכרחות לפי טבע האדם לגרום בהתפשטותן תולדות מזיקות, אף על פי שהן בעצמן מועילות ואמיתיות הן. ונוצר לזה בטבע רוח האדם ללחום את מלחמת קיומו ולנגד את הדיעות הללו, כדי שלא יוזק בענפיהן המתפשטים. והמלחמה הולכת ומתארכת, עד שיסגל לו האדם גבורה יותר עליונה ממקורו הרוחני, ואז מרגיש הוא שעמדתו לא תכחד כלל מההתפשטות של הדיעות הללו שנלחם נגדן. והכח ההוא בעצמו שמחזק את רוחו, ניתן לו על ידי המלחמה עצמה, ועל כן הוא יודע להוקיר מאד את ערכה של המלחמה, וידע כמה אומלל היה אם לא היה נלחם נגד ההתפשטות המזיקה לו אז, ואחר כך בא בתוכן חיים של גבורה ומקבל את הדיעות שנלחם נגד התפשטותן. אבל כשם שהאדם נתעלה, כך נתעלו גם כן המושגים הרוחניים שלו, ואותן הדיעות עצמן, אף על פי שנראות כאילו הן הן הדיעות שנלחם עליהן, באמת אין הדבר כן, ורק לפי המבטאים החיצוניים הן דומות אלו לאלו, אבל מצד ערכן הפנימי מובדלות הן זו מזו כהבדל שבין קודש לחול ובין אור לחושך, ומה שהרחיק אז, מוצא הוא שהרחיק בצדק, ומה שמקרב אותן הדיעות אחר שנתעלו, בצדק הוא מקרבן. ודוקא הדיעות הדחויות שחוזרות ונראות, בהן אנו מוצאים טל חיים איתן וקדוש מאד.</p>
						</div><!-- .entry-content -->


					
					<h1 class="entry-title">תשלו</h1>
					
					<div class="entry-content">
					<p>תשלו. כל הגדול יותר במחשבה, יותר מקושרים חלקי נשמתו וכל ערכי חייו זה בזה, וכח הדיבור שלו, וכל תנועותיו, קשורים הם בארג גדול יותר, מוחש בחוש פנימי בכל פנימיותו, וכפי זה הערך בהויה כולה. אי אפשר כלל שבעל מחשבה מקורי ירשה לעצמו לדבר דבר בטל ושיחת חולין, וכל דבריו מוכרחים להיות מלאים תורה ודעת.</p>
						</div><!-- .entry-content -->


					
					<h1 class="entry-title">תשלז</h1>
					
					<div class="entry-content">
					<p>תשלז. גם השערת רזי תורה גדולת ערך היא, כי הכל מיוסד על היכולת העליונה שאין לה קץ ותכלית, וכל מה שהוא נאה ונפלא הרי הוא גילוי הופעה, שבצורה זו או אחרת אור חיי כל החיים שורים שם. אמנם מתעלים הדברים ביותר לפי רוממות קדושת החכמה, העצה, הגבורה הרוחנית והקדושה המעשית והמחשבית, עד ההארה של הופעת הדמיון, המאיר באור כל הרוחניות האיתנה שלמעלה ממנו. בהיכלו כולו אומר כבוד.</p>
						</div><!-- .entry-content -->


				
					<h1 class="entry-title">תשלח</h1>
					
					<div class="entry-content">
					<p>תשלח. דעת קדושים הוא היסוד לההארה הרוחנית המופיעה בעולם בכל הלבבות. הקדושים, זכי המחשבה והרעיון, מתאחדים בחושם הפנימי עם הטוב הרוחני המלא כל, וכל המתגלה להם הרי הוא גילוי עליון, והופעת נהרה, המוסיף חיים ואומץ, חיי עד ואומץ רוחני, המבסם את העולם כולו בריח בשמיו. ממקורה של תורה, שהאירה את העולם מרום ההארה האלהית העליונה, המקפלת את הטוב הרוחני עם הגשמי, הזמני עם הנצחי, המוסרי והמעשי, היחידי והציבורי, הדקדקי הפרטי והקוסמי הכללי, נובעים תמיד אורות חיים, המחיים כל נוגע בהם ומשמרם בטהרתם. הסתכלות פנימית והסכמה מוסרית, מוכרחות הן להתקשר ביחד אצל הראויים לכך, והם קולטים את אור העולם השרוי בכל הנשמות, ומעמידים אותו בחטיבה שלמה, וחוזרים ומופיעים באורם, על ידי קוי החיים של מציאותם וחברתם, של שילוח רצונם וגדולת נפשם הרוחנית, על ידי ענותנותם ואהבתם לכל היצורים, את כל אוצר החיים והטוב לכל. שבילים הם ישרי לב לשלח על ידם אור וחיים לכל נוצר, כלים הם להארת אור חיי עולם, משרתי ד' ועושי דברו, מלאכיו עושי רצונו, להחיות כל נוטה למות, לגבר כל חלש, להקיץ כל נרדם. והנם קוראים בשם ד' אל עולם, האומר לכל נוצר, חיה, ושמח על כל טוב, עלה והתרומם מעלה מעלה.</p>
						</div><!-- .entry-content -->


					
					<h1 class="entry-title">תשלט</h1>
					
					<div class="entry-content">
					<p>תשלט. ההצטיירות הרוחנית העליונה מצטיירת, לפי השגתו של אדם, בדרך אורה כללית, וכל הפרטים שמתחדשים בידיעתו, מרגשות ומידיעות, הנם רק פרטים נוצצים, יוצאים מההצטיירות הכללית שאי אפשר לסמנה, והנם כדמות הכוכבים ברקיע. התפילין מכשירים בישראל את הגוף וכחות חייו לההארה הרוחנית הכללית, שהפרטים יהיו יפה מאירים על ידה. והלימודים שהם למעלה מההשגה, לגבי כל אחד ואחד לפום דרגיה, שאינם נתפסים אלא בהברקה, הם כערכם של התפילין. ובשבתות וימים טובים ההארה השכלית מאירה, עד שמתפרטות ההארות הכלליות, שהן מוזרחות בכל ימות החול רק בתור אות כללי, והם עצמם הנם האות, והפרטיות מתבלטת על ידם, ואין להוסיף הכללה מעלמת ומבלעת פרטים, במקום שבחול ההכללה מסייעת להבלטתם של הפרטים. </p>
						</div><!-- .entry-content -->


					
					<h1 class="entry-title">תשמ</h1>
					
					<div class="entry-content">
					<p>תשמ. לפעמים חושב האדם שישנן מחשבות הסותרות את מחשבותיו, ומתוך כך אינו יכול להתישב בדעתו, ולהיות נאמן להגיונותיו, ומזה תוצאות לנפילת רוח ורשלנות. וצריך לשים אל לב שכל סתירה היא רק מדומית, ומוגבלת בתנאים מיוחדים, ובאמת הכל הולם זה לזה והכל מאוחד. וממילא יהיה שמח ועלז בחלק השילוב של מחשבותיו הפרטיות, וישתדל תמיד להרחיבן ולזככן, עד שיהיו מלאות אורה, ממולאות בידיעות ברורות וחשובות, וקרובות להרגשות אציליות, משפיעות אושר וטובה עליו ועל כל מה שזולתו, בכל מגע ידו הרוחנית והמעשית.</p>
						</div><!-- .entry-content -->


					
					<h1 class="entry-title">תשמא</h1>
					
					<div class="entry-content">
					<p>תשמא. בגדלות המחשבה מצטיירת הרוחניות של החכמה העליונה והצדק העליון, וכל מקוריותם בכלליות, וכל מה שיש מן התורה והחכמה בתור ענפיהם היוצאים מהן, כשערות הראש בחכמה והזקן בצדק. </p>
						</div><!-- .entry-content -->


					
					<h1 class="entry-title">תשמב</h1>
					
					<div class="entry-content">
					<p>תשמב. כל חטא מביא מיעוט דעת, מפני יראה פנימית להסתכל בחופש הדעה הבהירה. והתשובה היא הפותחת את שערי הבינה לרוחה.</p>
						</div><!-- .entry-content -->


					
					<h1 class="entry-title">תשמג</h1>
					
					<div class="entry-content">
					<p>תשמג. צריכים לחלק את עסקי המחשבה לחלקים מיוחדים. הא', שינון הרעיונות והרגשות הידועות מכבר. ב', זיכוכם ובירורם. ג', סידורם ויחושם זה לזה בצורה הגונה. ד', הוספת חידוש על כל אחד מהם. ה', הוספת הארה כללית על העולה מקיבוץ כולם יחד. ו', הוספות רעיונות ורגשות חדשות ממקור הדעה והרגש. ז', חיבור ההוספה עם האצור מכבר. ח', הופעות חדשות שנולדות מהחיבור הנזכר לעיל. ט', התעלות רוחניות עליונה היוצאת מכללות ההופעות כולן. י', השקפת עולם שלמה הבאה מכל הגורמים הרוחניים הנזכרים לעיל.</p>
						</div><!-- .entry-content -->
						

				
					<h1 class="entry-title">תשמד</h1>
					
					<div class="entry-content">
					<p>תשמד. הנטיה הלאומית בישראל היא שדה אשר ברכו ד', שאף על פי שאין בה עדיין גידולים גמורים, מפני השממון הגדול של הגלות, ראויה היא, על ידי עבודה רוחנית ומעשית, שיצמחו בה כל הגידולים הטובים שבעולם, ושיצאו משפעה נשמות גדולות ועליונות שיאירו את כל העולם כולו בכבודם. ויש לעומת זה נטיה לאומית של גויים, שהיא חורבה ומדבר, ובשום אופן אינה יכולה לגדל צמחים, והצמחים הרעים, כגפן סדום, חמת תנינים ואשכלות מרורות, הלא העדרם טוב ממציאותם, ונמצא שהכל הוא העדר גמור וחורבן מוחלט, והגויים חרב יחרבו, רק מה שההשפעה של הקודש המעורב בנטיה הלאומית הישראלית מרטבת את הנטיות האנושיות בכלל, ומחזירתן לטובה, עד אשר יבואו גם הן לידי עילוי, ויהיו ראויים על ידי תכיפת חיבורם על ישראל להצמחה רוחנית. ישושום מדבר וציה ותגל ערבה ותפרח כחבצלת. וכל זה בוא יבוא על ידי גאולתן השלמה של ישראל שתקדים לבוא. </p>
						</div><!-- .entry-content -->


					
					<h1 class="entry-title">תשמה</h1>
					
					<div class="entry-content">
					<p>תשמה. עין עיטם הוא המקום היותר גבוה שבארץ ישראל, והיה עולה על דעת דוד ושמואל לבנות שם בית המקדש, עד שהוכיחו מהכתוב שצריך להנמיך מעט, לקיים ובין כתפיו שכן, ואין לך נאה בשור אלא בין כתפיו. ועין עיטם נשאר בצורה של חול לכאורה, אבל בית הטבילה לכהן גדול ביום הכיפורים מהדרא מיא מעין עיטם, והיא בעליית בית הפרוה שבנה פרוה אמגושא, שהוא הצד היותר חשוך שברע, גדופי, שאין היתר ללמוד ממנו אפילו להבין ולהורות. ומכל מקום יש גם על זה הכללה עליונה, וצורך עולם המטהר בהכללתו ומכין לעבודת הקודש היותר עליונה, הכובשת בשיא קדושתה את כל הכחות המהרסים, ומיסדת את העולם על בסיס קדושת טהרתו, אף תכון תבל בל תמוט. ובדרישת רשומות, פר, יער אשר תרמוש כל חיתו טרף, שהם חוץ מבנינו של עולם הזה והבא, שנבנה בי"ה, ורק מו"ה הנם מקבלים שפעם, קודם שהאורה העליונה מופיעה בעזה, והשמש לא זרחה עדיין, כי אם תשת חושך ויהי לילה. אבל המחשבה המטהרת היא הצפיה לישועת עולמים, של יום אשר הוא לא יום ולא לילה, והיה לעת ערב יהיה אור.</p>
						</div><!-- .entry-content -->


					
					<h1 class="entry-title">תשמו</h1>
					
					<div class="entry-content">
					<p>תשמו. החפץ בתשובה באמת, אף על פי שיפלא ממנו מאד איך יוכל לשוב, ולכאורה מוצא דלתי תשובה נעולות לפניו, בין מצד מניעות שבחטאים שבין אדם למקום, וביותר מצד מניעות של חטאים שבין אדם לחבירו, וגזל ודאי וספק, נאכל ושאינו נאכל, ורעיונו מבולבל, והוא שרוי בצער וטירוף רעיון, ובבושה פנימית המעכבתו מכל טוב, ומכל מקום הוא מתחזק בהארת חכמה ועשות טוב, מובטח הוא שיזכה לתשובה גמורה ושלמה, שיביא רפואה לעולם כולו, ולמחילה כללית מכל פשע לכל ישראל, והכל בכלל.</p>
						</div><!-- .entry-content -->


					
					<h1 class="entry-title">תשמז</h1>
					
					<div class="entry-content">
					<p>תשמז. עבודת ד' היא להמציא בעולם אותה התכונה השלמה, שהיא פעולה יקרה כזאת, שיקרותה גלויה היא רק לד' לבדו. ובשביל המצאתה של תכונה זו וכל אגפיה, הננו נמסרים לכל הטוב והיושר, ולכל מעשה התורה והעבודה וכל פרטי פרטיהם. וכל מה שהאדם בכללו ובפרטו מתעלה, מתגלה עליו איזה חלק מהיקרות של התכונה שהוא מהוה על ידי שפעת חייו ופעולותיו המעשיות והרוחניות, וכן מתגדלת נשמתו ואומץ רוחו וצהלתו הפנימית, ביחד עם חרדתו ועריגתו להוסיף עבודה ושכלול. להודיעך קושט אמרי אמת להשיב אמרים אמת לשולחיך.</p>
						</div><!-- .entry-content -->


					
					<h1 class="entry-title">תשמח</h1>
					
					<div class="entry-content">
					<p>תשמח. מתוך שכל רעיון לא יכלכל את הענין האלהי העצמי, משום כך כל רעיון שהוא מקושר לידיעה של רוממות זו ולאמונתה, הוא כלי לקבלת אור ד'. על כן מצוי הוא האור האלהי בכל לב נאמן, לפי ישרו ותומתו.	</p>
						</div><!-- .entry-content -->


					
					<h1 class="entry-title">תשמט</h1>
					
					<div class="entry-content">
					<p>תשמט. ריבוי הלימוד מקשר את הקדושה העליונה ברוחו של אדם, אף על פי שאינו יורד לעומקם של דברים. ולפעמים פועל עליו לטובה עליונה גם כשאינו יודע את הפשט במה שלומד, אבל הוא צמא לדבר ד' ללמוד הרבה, ומשביר את צמאונו בתלמוד מרובה. הנשמה מתעלה. ובלימוד רזי תורה, אף על פי שאינו מבין את הענינים לפרטיותם, ונדמה לו כאילו הוא עוסק בציורים שמענים את נפשו ואת חושו הרוחני, השוקק לדברים מובנים, מכל מקום אחר הלימוד האורה מופיעה עליו, והוא בכלל כל העוסק בתורה בלילה חוט של חסד משוך עליו ביום, שנאמר יומם יצוה ד' חסדו ובלילה שירה עמי. </p>
						</div><!-- .entry-content -->


				
					<h1 class="entry-title">תשנ</h1>
					
					<div class="entry-content">
					<p>תשנ. לפעמים אין צריכים להתירא כלל מגדלות, שהיא מרוממת את האדם לפעול גדולות. והענוה כולה מבוססת על גדלות קדושה כזאת.</p>
						</div><!-- .entry-content -->


					
					<h1 class="entry-title">תשנא</h1>
					
					<div class="entry-content">
					<p>תשנא. ישנם צדיקים כאלה שהם מרגישים צמאון פנימי להיות מעוטרים בתפילין כל היום, ואין מספיק להם התפילין שבשעת התפילה. והם צדיקים כאלה שהדבקות האלהית בהתגלות הנפש היא מדתם הקבועה, ולא רק מזמן לזמן, וכל היום הנם בפנימיות רוחם מתפללים. וצדיקים יסודי עולם וחכמים עליונים כאלה, אף על פי שיזדמנו להם סיבות שלא יוציאו כל כך מן הכח אל הפועל את חפץ לבבם בהתגלות הקדושה והדבקות העליונה, ולפעמים גם חשקם בהנחת תפלין כל היום לא יעלה בידם מכמה מניעות, מכל מקום התשוקה הפנימית שבנשמתם לאור התפילין מאירה הרבה בעולם, ואור החסד מתפשט בעולם על ידם להרבות מחילה וסליחה וחנינה גדולה. והם הם אוהבי ישראל באמת, שנפשם צמאה לתשועת ד' ולבנין ארץ ישראל, והם נוטים כלפי חסד לכל, ומלמדים זכות על כל הפושעים, אפילו על הכופרים והמכעיסים היותר גדולים, כי הם רואים בתומת נפשם את הניצוץ של הטוב הגנוז בכל נפש, וקל וחומר בנפשות ישראל, וביותר בנפשות הדוגלים באהבת האומה בכלל והם נוטים אל הטוב והיושר, שזכיותיהם גדולות. והתוכן של הדבקות האלהית הטבעית, שהיא ערכה של קדושת התפילין, היא היא אהבת ישראל, שהן תפילין דמרי עלמא שכתוב בם שבחייהו דישראל, מי גוי גדול, ומי כעמך ישראל גוי אחד בארץ. ואור התורה מאיר בנפשות הללו בצורה מבהקת, לא לפי מדת ידיעתם כלל, אלא לפי מדת סגולת נפשם הטהורה העליונה.</p>
						</div><!-- .entry-content -->


					
					<h1 class="entry-title">תשנב</h1>
					
					<div class="entry-content">
					<p>תשנב. כשם ששכלנו ורצוננו, ככל דבר שבהויה, הוא ניצוץ מן הכל, וממקור הכל הוא נובע, ואנו עולים לדון ממנו על האור העליון בדרך דוגמא ובבואה דבבואה, כן אנו דנים על נקודת הרצון, שהיא מחוברת לשכל, והיא תכונת בקשת התכלית, שהיא גם כן ניצוץ מהכל ונובע ממקורו. שוללים אנו את כל ההגבלות והמגרעות שישנן בבקשת התכלית שלנו, ואנו באים למצא צד האצילות והרוממות שיש בבקשת התכלית, שהיא נותנת צורה הגונה לכל מהלכי המעשים, ואנו אומרים שהיא נמצאת ביסוד הכל, מרכז העליון, מלכות אין סוף, בדרך השאלה, ראשית כל הצמצומים כולם, המביאה ליסוד הכל, והיא באמת הכל, כל הראשית וכל האחרית, כל ההויה וכל המבוקש מההויה. </p>
						</div><!-- .entry-content -->


					
					<h1 class="entry-title">תשנג</h1>
					
					<div class="entry-content">
					<p>תשנג. בריאות הגוף הוא בכלל תיקון העשיה, לעומת יפנה המוקדם לתפילה. כשעובר זמן רב, ומפני קלקולי טעמים אין אדם שם לבו לתיקון הגופים, והם מתדלדלים, נעשה פגם גדול בצורך התפילה ובאפשרותה בעולם, ונוצר כח מתנגד לעצמות התפילה, והמחשבות והרגשות המתיחסות לה. עד שהמשקל ישוב, וערכי הגוף יוכרו בחשיבותם, והבריאות תשוב למכונה, בכללות האומה או העולם, ואז חוזר הצורך הרוחני והמעשי של התפילה להולד, ביחד עם צורך של רינה ותהילה, דוגמת ההלל הנאמר דוקא על כרס מלאה. ובאים מזה לעבודה הרוחנית העליונה של התפילה, הקודמת לכל ענין גופני, השוללת את ההשלכה אחרי הגו את הקודש העליון, הנושא עליו את שם ד' ואות יחודו, המבוטא בואותי השלכת אחרי גוך.</p>
						</div><!-- .entry-content -->


					
					<h1 class="entry-title">תשנד</h1>
					
					<div class="entry-content">
					<p>תשנד. כל דבר של תורה צריך דרך ארץ שיוקדם לו. אם הוא ענין שהשכל והיושר הטבעי מסכים לו, צריך לעבור בדרך ישר, בנטיית הלב והסכמת הרצון הטהור המוטבע באדם, כגזל, עריות וצניעות, מנמלה, יונה וחתול, וקל וחומר מההכרה הפנימית של האדם עצמו וחושו הרוחני. ואם הוא ענין שהוא נעלה מן השכל והנטייה הליבית, צריך גם הוא לעבור דרך הצינור של דרך ארץ, ביחש הקישור שיש לכל פרט עם הכללות כולה, בתור מצוה גוררת מצוה. וגם היושר המוחשי להיות קשור בתורה, בחפץ העליון האלהי המתגלה באור תורה, וההתאגדות עם כללות האומה לדורותיה, עם דרכי חייה ברעיון הקודש, כל אלה ארחות דרך ארץ הם, שמכשירים את ההארות שהן יותר פנימיות מהן להאיר בזוהר ובהירות מבהקת. </p>
						</div><!-- .entry-content -->


					
					<h1 class="entry-title">תשנה</h1>
					
					<div class="entry-content">
					<p>תשנה. בכל זמן, בכל יום, שעה ורגע, יכולים להבחין את חלקי ההרכבות שהכח הנשמתי שלנו עושה, עד שהוא מתרומם אל הרעיון האלהי הקדוש בטהרתו. והם הם השמות הרבים והשונים בהסתעפות רזי עולם, ואוצרות החיים שלהם, שהעבודה התמימה והמאירה בונה עליהם תמיד את מגדליה רמי הערך, הבנויים לתלפיות. כי צדיק ד' צדקות אהב, יש"ר יחזו פנימו, יום שעה רגע. והארה זו של יחוד השמות תמיד מביאה ברכת השלום, מפני שמבטלת את הריב בשרשו, והחלקים כולם מתאחדים באיחוד מקורי, וסופי תיבות גימטריא רי"ב. והשלום, המכליל את כל המחשבות הפזורות לרעיון נשגב ועשיר אחד, נורא בהודו ומלא חיים עזיזים בתכנו, הוא שומר את התורה מכל שכחה, נגד הרי"ב המפרר את כל דבר לחלקים, ומשכח. חסד לאומים, עכברי רשיעי דקריין לחבריהון ואכלין, וגייצי גלימי.</p>
						</div><!-- .entry-content -->
					

				
					<h1 class="entry-title">תשנו</h1>
					
					<div class="entry-content">
					<p>תשנו. השמות הם היחוסים שכל יש מתיחס על פיהם לאור אין סוף, והם הם המקיימים את הכל, וקוראים את הכל להויה, קורא אני אליהם יעמדו יחדו. ויש שכל כך קלוש ואפל הוא היחש, על פי ירידותיו, עד שהתוצאות היוצאות ממנו לגבי המצוי ההוא, הן נוטות להרס ואפלולית, והם הם שמות הטומאה, שבאים על ידי כמה תמורות אין קץ. וסוף הכל לחזור לאורה, ולקיים בהם בשמך יקראוך, ובמקומך יושיבוך, ומשלך יתנו לך, אין אדם נוגע במוכן לחבירו, ואין מלכות נוגעת בחבירתה אפילו כמלא נימא.</p>
						</div><!-- .entry-content -->


					
					<h1 class="entry-title">תשנז</h1>
					
					<div class="entry-content">
					<p>תשנז. הצדיקים חכמי האמת, מתביישים במחשבותיהם לצייר איזה תוכן בהענינים האלהיים. והבושה הזאת בעצמה מזככת את דעתם, וממשכת עליהם חוט של חסד, עד שהם באים למעמד של אור הלל לד'. והללתם את שם ד' אלהיכם אשר עשה עמכם להפליא, ולא יבושו עמי לעולם.</p>
						</div><!-- .entry-content -->


					
					<h1 class="entry-title">תשנח</h1>
					
					<div class="entry-content">
					<p>תשנח. חובה לישא וליתן בחכמת האמת, היא החכמה האלהית העליונה, לדקדק באותיותיה, בפתגמיה, בציוריה ומליצותיה. האור של האושר העליון הולך וזורח לפי רוב העמל בדברים שרזי עולם של הגדולה האלהית גנוזים בהם. ובהתרוממות הנשמה היחידה על ידם מתרומם כל העולם עמה, והמון נשמות רבות מתעלות. ואין קץ לגודל הטוב המסובב על ידי הארה פנימית עליונה של נשמה אחת כללית.</p>
						</div><!-- .entry-content -->


					
					<h1 class="entry-title">תשנט</h1>
					
					<div class="entry-content">
					<p>תשנט. כל ניצוצות החיים הפזורים בכל ענין, וביותר בכל מאכל אשר יאכל, העלול לבוא ליד הצדיק העליון, המשכיל בשם ד' וקשור במחשבתו הטובה בטוב המוחלט, הנם שמחים, ורינה וגילה מתעוררת בקרבם. והאוזן הפתוחה שומעת את רנתם, והעין הפקוחה תוכל גם כן לחזות את אור שמחתם וצהלתם. ואף אם לפעמים לא יעלה ביד הצדיק לאכל הכל בקדושה גלויה, סופו להשיב על ידי תשובתו מאהבה את הכל מנפילתם.</p>
						</div><!-- .entry-content -->


					
					<h1 class="entry-title">תשס</h1>
					
					<div class="entry-content">
					<p>תשס. השינה, וכל התכונה הטבעית הכללית של הלילה שהיא גורמת את השינה ומתאימה לה, פועלת על צדדי החיים שבאדם שתי פעולות הפכיות. הצד העליון הרוחני יוכל להתעלות ביותר, חפשי נעשה הדמיון ממסגר החושים, ואם הוא תמיד מקושר בשכל ובחפץ עליון וקדוש, יוכל לצייר ולדמות לחזות ולהכיר מה שאין ביכולתו בזמן הערות. אבל כח החיים שבגוף חדל את קישורו עם הצד הרוחני שבאדם, והוא הולך לבדו, פועל את פעולתו הטבעית בצורה חשוכה, מעורפלת. משני המקומות מתדבקות דוגמאות, אורות צחות בנשמה העליונה מזיו של מעלה, ומחשכים וצחצוחי זוהמה וקליפות מעביבות בנפש החיים מהרפש החשוך שהיתה שרויה בו בהיותה בוססת בטיט של החיים הגופניים לבדם. והרינו פונים בכל בוקר לשתי העבודות, לטהר את נפש החיים, ולקשר את האורות הנוספים בנשמת האדם העליונה, ולחבר עוד הפעם את שתי הקצוות בהרמוניה הנאותה. </p>
						</div><!-- .entry-content -->


					
					<h1 class="entry-title">תשסא</h1>
					
					<div class="entry-content">
					<p>תשסא. אותם ניצוצות הזוהמא שבירידתה של נפש החיה נדבקו בה, אף על פי שהננו משתדלים לגרשם ולרחקם בכל האמצעים שבידינו, מכל מקום ראוי לחשוב, שהמגע עם חטיבה קשורה לאור עליון, כנפשו של האדם הנברא בצלם, לא תשאר בלא פעולה. וניצוצות הללו יציאתם הרבה יותר עשירה מביאתם, וקמעה כבר נתעלו, הם מוכנים כבר להזדכך, ומה שנדחה היום, יוכל למחר ולאחר זמן להיות מתעלה, ומקבל צורה מאירה, הראויה להתקשר בקשר הקודש של הנצח וההוד העולמי, המתפארים בכלילת תפארת בכתר דעת עליון, ההולך ומתנשא, הולך ואור עד נכון היום.</p>
						</div><!-- .entry-content -->	
						

				
					<h1 class="entry-title">תשסב</h1>
					
					<div class="entry-content">
					<p>תשסב. הדמיון שיסודו בקדושה, השקפת עולם שלו הוא קודש ותורה שלמה, חותם השכל הטהור יהיה תמיד טבוע עליו, והוא הולך ומתעלה, עד ששב ליסודו העליון, מקור החכמה העליונה בזוהר טהרתה. </p>
						</div><!-- .entry-content -->


					
					<h1 class="entry-title">תשסג</h1>
					
					<div class="entry-content">
					<p>תשסג. הקרבנות, הננו משיגים אותם לא רק עבודות חיצוניות סימבוליות, אלא תיקונים, פעולות שהעולם מתבסס על ידם. אמנם, התוכן הסימבולי הוא תוארם, לבושם וגופם, וברור הדבר שיחס גדול יש להצורך הסימבולי עם הצורך הפנימי. וכשיבואו ימים והצורך הפנימי יחדל, בביטול הקרבנות, יפסק גם כן הכח הסימבולי לגמרי מפעולתו, ותחתיו יברא תוכן יותר עשיר לנושא הסימבוליות, שתתקשר עם העבודה היותר עליונה, שתכיל בקרבה את כל העובדא הפועלת, המתקנת, של הקרבנות כולם בצורה יותר עליונה. זאת היא המנחה הערבה שלעתיד, אשר תערב לד' מנחת יהודה וירושלים כימי עולם וכשנים קדמוניות.</p>
						</div><!-- .entry-content -->


					
					<h1 class="entry-title">תשסד</h1>
					
					<div class="entry-content">
					<p>תשסד. התפילה המתוקנה בערך שוה לתוכן הפנימי של הקרבנות, היא מתדמה לה גם כן בסימבוליותה, ובעובדא הפועלת שלה. שניהם יחד עושים את התפילה לחטיבה חיה, פועלת בעולם, והם מטביעים בה את החותם האצילי הישראלי, הספוג כולו מאור הידיעה האלהית בצורה טהורה, מלאה אור חיים אידיאליים, הפונים לעומת הנצח, המתעלה וסופג בקרבו את העולמיות בצורה מעולה עליונה, הפועל זיכוך וצחצוח על כל ערכי העולם, האדם והחיים וכל ההויה כולה. ישראל עוד ישוב להתפלל ולרנן רנת קודש, בשמחת עולם, בשמחת צדיקים הששים בגילת אל עליון, וכל יצורים כולם.</p>
						</div><!-- .entry-content -->


					
					<h1 class="entry-title">תשסה</h1>
					
					<div class="entry-content">
					<p>תשסה. לפעמים ימצא כופר שיש לו אמונה חזקה, פנימית, מאירה, נובעת ממקור הקדושה העליונה, יותר מאלפי מאמינים קטני אמנה. דבר זה נוהג באישים פרטיים וכן בדורות, ועל כולם נאמר צדיק באמונתו יחיה.</p>
						</div><!-- .entry-content -->


					
					<h1 class="entry-title">תשסו</h1>
					
					<div class="entry-content">
					<p>תשסו. הענינים הרוחניים הפנימיים שקודש האמונה נוסד עליהם, הנם רוממים באמת מכל לשון, וכל ההרצאות הדיבוריות אינן נותנות כי אם צל קלוש מתוכנם. ולפעמים נמצאות נשמות כאלה, שהן קולטות את צל הגוונים שעל פי הדיבורים בצורה הפוכה לגמרי ממהותם, ואז כפירתם היא אמונה ממש, כחותם המתהפך.</p>
						</div><!-- .entry-content -->


					
					<h1 class="entry-title">תשסז</h1>
					
					<div class="entry-content">
					<p>תשסז. לפעמים יקלקלו את האדם ספרים שנכתבו על ידי קטני אמנה, שאין בנשמתם אותה הגבורה הקדושה של לבת אש קודש העליונה, וספרים שכופרים מוחלטים ספוגים רוח גבורה טמאה של כפירה כתבו אותם יתקנו אותו, ויעוררו בו את נשמתו הפנימית הנרדמת, וימצא את עצמו מלא חיים ועז, בכל שפעת גבורה עליונה ואמונת אומן אדירה, באור אלהים חיים.</p>
						</div><!-- .entry-content -->
						

				
					<h1 class="entry-title">תשסח</h1>
					
					<div class="entry-content">
					<p>תשסח. כשמסתכלים בעמקי הכפירה, רואים איך בתוך מצולות תהומותיה טבועים נשמות קדושות, מלאות אור אלהי עליון בפנימיותם, והן צועקות בקול איום, מעורר רחמים רבים, הושיעו, הצילו. והקמים לימין אביונים אלו להושיעם ולמלטם משחיתותם, הם הם עובדי ד' הנבחרים, גבורי כח, אשר להם שם במלא עולמים, שכל מלאכי עליון ממעל מוכנים לחפצם, וכל כחות הרשעה והטומאה מתחת יראים מפניהם יראת הכבוד ברתת גדול מאד, כר' חנינא בן דוסא ואביי וחבריהם.</p>
						</div><!-- .entry-content -->


					
					<h1 class="entry-title">תשסט</h1>
					
					<div class="entry-content">
					<p>תשסט. דרכו של רב המנונא סבא להקדים מילי דשטותא לפני מילי דחוכמתא. כדי להכיר האור מתוך החושך, צריך שתהיה תכונת השטותא בעמקה היותר חודר. בחושך היותר שחור יש להשתמש, כשרוצים לדעת את יתרון האור מתוך החושך. אמנם, היא מדה ראויה דוקא לנוני ימא, שאינם צריכים אפילו להגנה של ספינות, וללכת במעמקי תהומות וכל מצולות הוא להם טיול ועונג, המשמח את המקום. לויתן זה יצרת לשחק בו.</p>
						</div><!-- .entry-content -->


					
					<h1 class="entry-title">תשע</h1>
					
					<div class="entry-content">
					<p>תשע. בחוש רואין איך כל חטא מחשיך את עיני השכל, ונוטל את הזוהר העדין של ההרגשה הטהורה. אבל צדיקים גמורים יודעים איך לשוב תמיד מאהבה, ואף על פי שהם מרגישים בעצמם את הכובד של כל פרטי חטאת האדם במרירות גדולה, מכל מקום הם מלאים עז ושמחה פנימית בטוב ד', ועונג גדולת חסד עליון המלא כל.</p>
						</div><!-- .entry-content -->


					
					<h1 class="entry-title">תשעא</h1>
					
					<div class="entry-content">
					<p>תשעא. החושך של הדיעות גורם, שנקודה אחת מאירה באור האמת, גוררת אחריה כמה קוים חשכים, שהם נעשים יסודות לשקר ולרשעות. וכל מה שהאורה מתגדלת, והרצון מתרחב לצפיות עליונות, ככה מתנתקים הקוים העקומים, הנמשכים לדרכי חושך, מחיבורם אל הנקודה המאירה, ואור אמת נצחית מופיע בנשמה בכל גודל ותוקף.</p>
						</div><!-- .entry-content -->


					
					<h1 class="entry-title">תשעב</h1>
					
					<div class="entry-content">
					<p>תשעב. צריך לגאול את האמונה ואת היראה מקטנותן וחולשתן, הבא להן מתוך חסרון הדעת ופחיתות התכונות והמזגים הרעים.</p>
						</div><!-- .entry-content -->


					
					<h1 class="entry-title">תשעג</h1>
					
					<div class="entry-content">
					<p>תשעג. אפשר להרגיש איך הדיבור היוצא מפיו מחולל גדולות, וכי הוא בא ממרומים, ושב גם כן למכוני עולמים.</p>
						</div><!-- .entry-content -->
						

				
					<h1 class="entry-title">תשעד</h1>
					
					<div class="entry-content">
					<p>תשעד. תכונת נפשה של כנסת ישראל היא נבדלת בעקרה מתכונת הנפש של כל עם ולשון. בכל עם ולשון הנקודה הפנימית של חפץ החיים הקיבוציים, היא מיוסדת רק על התוכן הכלכלי לכל צורותיו, ביסוד הדאגה הפנימית השרויה בקרבו של אדם לבצר את מעמד חייו הגשמיים. והרוח העליון המחיה ומאיר את הנקודה הזאת, הוא רוח הסדר והיופי, שהוא חפץ העונג של החושים, על פי משאלות לב האדם, וכשהם באיזה קיבוץ על פי סגנון אחד, עושה השווי את התוכן הלאומי. אמנם בישראל מונחת התכונה האלהית במעמקי טבע נשמת האומה. הצמאון לדעה והרגשה אלהית, בתכלית עליוניותה וטהרתה, היא הנקודה שהחיים בה מורגשים. העידונים הנובעים משלמות ציור זה בכל רחבי החיים ועמקיהם, הם הם המגמות האסתתיות. הדעה הפנימית, המכרת שבמילוי תשוקה עליונה זו הכל מתמלא, שאין שום דבר מכל מגמות החיים ועדוני החיים, סדרי החיים ותוכניהם, שלא יהיו כלולים בתוך נקודת עולמי עולמים זאת, הכרה זו היא גם כן ענין מיוחד לישראל, שמונח בטבע נשמת האומה, מתגלה בהכרה פנימית אפילו להמוני המונים, והולכת ומתחוורת ומתבררת לסגולי הסגולות בכל דור ודור. הענין האלהי, בתוך כל הערך של החיים, בעומק הטבע של הנשמה, בהתאמה להלשד המחיה את ההיסתוריה הלאומית, המסגלה בכשרון של יצירת הנבואה בבחירי בניה, המביאה למדריגת עם עולם, שכל האנושיות תכיר את סגולת נשמתה, הוא העצם הישראלי, שתאריו מתגלים בכל התנועות השונות, ורוחו של משיח הולך ופועל את השלמת צביון זה עד עת קץ השלמתו.</p>
						</div><!-- .entry-content -->


					
					<h1 class="entry-title">תשעה</h1>
					
					<div class="entry-content">
					<p>תשעה. השכל הישראלי, מצד מקור המחצב הרוחני האלהי שלו, הוא שכל אלהי, ורצונו רצון אלהי הוא. הגעגועים והאהבה של האומה כולה הם נוראים ועמוקים לאין קץ דוקא להשלמות האלהית העליונה. מובלטת אהבה זו בשיר השירים בהדר צבעיה, שאין העולם כדאי להם. מתגלה אור תכני זה בצדיקים עליונים של הדורות, שרצונם הוא יסוד העולם, ודבריהם דברי אלהים חיים, ודבר אחד מדבריהם לא ישוב ריקם, כי דבר ד' אלהי עולם בפיהם תמיד. רק החכמה העליונה וכל חירותה, עם כל הרגשת עידוניה, ההולכת ועולה על הספירות של ההכרות האלהיות, המתנשאות בכל הוד פארן עדי עד, היא היא הנותנת חיים לישראל. ובחגוי התורה כולה, בכללותה ובפרטיה, כשהיא מצטרפת עם הארת הדעה, שהיא יסודה ונשמתה, הכל הולך ומאיר, הולך ומתגלה, הולך וגואל, הולך ומשכלל, מביא ישועת עולמים לכל נוצר, ומאיר עולמי עד מכבודו העליון, הרוכב שמי שמי קדם ומחיה אפסי ארץ, מצמיח כל מיני ישועות, ומעודד כל ענוי ארץ, מאזר ישראל גבורת עולמים, ומשיבם קוממיות לארצם לחדש אותם כבראשונה. אור אחד, נשמה אחת, נשמת כל היקום, זרוע ד', הולך ומתגלה, הולך וקורא את ישראל לחיים, לשוב לבנות ולהבנות. בנשמתם העליונה של צדיקים יסודי עולם, שאור רזי אל מחיה אותם, רוח תחית המתים שרוי. ממקור חייו המפכים, הנקלטים מכל תמציות של אוצרות החיים שבכל עולמים, הולכים פלגים, שריגים דקים ושונים, להכניס אור חיים, רוח תקוה ונטית אחדות, התעוררות תשובה והתעודדות גדולה בכל השדרות. ובאור עליון הזרוע לצדיק, יופיע משיח לרומם קרן לעם עולם. </p>
						</div><!-- .entry-content -->


					
					<h1 class="entry-title">תשעו</h1>
					
					<div class="entry-content">
					<p>תשעו. שריד קטן מדבר גדול, הוא יקר ומעולה מדבר קטן שלם. ניצוץ אחד מאור חיי האבות, מקדושתם וגבורת אלהים העליונה שבגדולתם, ההולך ואור באחרית הימים, להשיב לתחית עולמים את ישראל, ועמו יחד את העולם כולו, על פי סדר והדרגה, הוא נעלה ונשגב מכל הקדושה הגלויה שבתוכן של אמונה ויראה, תורה ומצוה, של ההמשך המועתק מספיחי ספיחים של בנים. יפה שיחתן של עבדי אבות יותר מתורתן של בנים. ושיחה זו היא מחיה דור אחרון באהבה מסותרת. פה מתגלה התוכן הכביר של זוכר חסדי אבות ומביא גואל לבני בניהם למען שמו באהבה. נדחים הם האורים הקלושים, שרגא בטיהרא, החוצפא מגרשת אותם, ובתוכה רוח ד' נוססת. גדולי קדושי עולם יכירו את הרז ויצדיקו קודש. הם בתומתם העליונה יחברו את תורת הבנים לשיחת האבות ועבדיהם, ותורה מעוטרת בכל הוד ובכל גבורה, בכל חן ובכל תפארה, תתגלה להיות לעטרת צבי ולצפירת תפארה לשאר עמו. חזקו, אל תיראו, אור משיח מתנוצץ, גאולת עולמים מופיעה מכל החרכים. מחושך הרשעה והכפירה המנוולת, הבזויה וחדלת אישים, בוא יבוא אור עליון, אשר יעמיד במרחב רגלי ישראל, וירומם בכבוד קרן עם יודעי אלהיו, יאיר אור על כל מחשכים, ויעודד קדישי עליונים בישועת אמת. רק חסדי אבות ישארו, וכל ענוי לב אשר ידעו איך להיות בעיניהם דכאים וגבורים יחד, אלה הם אשר יכירו אור התורה העליונה, הנובעת משיחתן של עבדי אבות, שהיא גאולתן של בנים.</p>
						</div><!-- .entry-content -->


					
					<h1 class="entry-title">תשעז</h1>
					
					<div class="entry-content">
					<p>תשעז. כל הספרות החילונית שנתעוררה בתקופה האחרונה, שיש בה הרבה משום חכמת סופרים תסרח, והרבה ניצוצי אורה ורשמי גאולה, הכל בא מהצינור של שיחתן של עבדי אבות. ושיחה זו היקרה כל כך, השתפלה מאד בפי עבד, שאמנם יצא מכלל ארור לכלל ברוך, אבל מקורו שלא היה ברוך פעל איזה רושם, וטינא היה בתוך הלב, אלי כתיב. מתוך גרעין המר שבתוך המתיקות הגדולה שבשיחה עליונה זו, נצמח כל הסרחון שבחכמת סופרים שבעקבא דמשיחא. אמנם, גם סרחון זה יהפך לזבל המפרה ומעדן, מדשן ומרוה, את השדה אשר ברכו ד'. והטוב ינצח בעקרו, ותהפך השיחה החיה שבפי ישראל וכל זרע יעקב, לשיחת קודש נותנת אור חיים, המתעלה בגדלה מעל התורה בערכה ההווי, וממנה יצמח אור תורתו של משיח, שאפילו תורה שבעולם הזה הבל הוא כנגדה. ובעולם הזה תורה נתתי לכם, לעתיד לבוא חיים אני נותן לכם. במקום תורת חיים בשם הליווי, יגלה אור חיים עצמי, כטל חרמון היורד על הררי ציון, כי שם צוה ד' את הברכה חיים עד העולם. וכל זה יגלה ויראה על ידי התגלות רזי תורה עליונים, ועליוני עליונים, בשפע גדול, והשפעת הקודש על כל החול לקדשו, ושפעת כל החכמה וכל השירה וכל אוצר החיים, הנוי והנצח, הגבורה והתפארת, יגלה ויראה מטל שמים העליונים, בחופש מוחלט עליון, המתעורר מהארת היובל הנשמתי, הקורא דרור לארץ וכל יושביה. ויובל היא, קודש תהיה לכם, בלא פעולה ועבודה, בלא קנין רכוש ושיעבוד, בלא עול נוגש ובלא דאגה ופחד, כי אם בבטחה עליונה, בעונג עדין, ובחדוה מוחלטת בגיאות ד'. מן השדה תאכלו את תבואתה.</p>
						</div><!-- .entry-content -->


					
					<h1 class="entry-title">תשעח</h1>
					
					<div class="entry-content">
					<p>תשעח. דרך הקודש בנויה היא על יסוד ההשויה שהאדם משוה את דרכו הפרטית לדרך ד' העליונה. וזה נוהג בדברים שהשוייתם היא השויה מעשית ושכלית, כהליכה בדרך ד' במדות טובות וכל מצוות התורה והשכל, שהם כולם נובעים מההתרוממות של דמיון צורה ליוצרה, ונוהג גם כן בתוכן של דמיון, שכח המדמה מסדר את הענין על פי תכונתו בגדריו. וכל מה שיתקדש האדם והעם יותר, וכחו המדמה יהיה יותר מטוהר ויותר חזק, תחזק בו התביעה של ההשויה הדמיונית, ומזה יצאו המון דרכי חסידות נאים ומתוקנים לכללות הציבור, על פי דרכי היופי של סדרי עבודה והידורי מצוות. ומתפצלים מזה ארחות צדיקים של קדישי עליונים, לכל אחד ואחד לפי מעלת נשמתו, ולפי עושר החיים של כח דמיונו, שגם בו מתגלה אור חי העולמים, המחיה חיים בכל ערכי חייהם כולם. ההוד והתפארת של נויו של עולם שבבית המקדש, הדר בגדי כהונה, קדושת הגוף וטהרתו לכל אחד ואחד לפי ערכו, כל אלה הסתעפות מצד הערך הגדול שיש לכח הדמיון הבריא והחזק, העומד בגדרו ועושה את תפקידו בעולם בתור לבוש מתוקן להאורה האלהית העליונה, המופיעה על האורה הנשמתית והשכלית שבאדם ובעולם בהדר גאון עוזה. ופה הוא הצורך הגדול של המשקל, להבחין בין דמיון לדמיון ובין יופי ליופי, ואורח צדיקים כאור נוגה, פלגותא דשערי, שורה בזוהר עליון זה.</p>
						</div><!-- .entry-content -->


					
					<h1 class="entry-title">תשעט</h1>
					
					<div class="entry-content">
					<p>תשעט. העליוניות הזאת של שכלול כח הדמיון, בכלל ובפרט, היא עטרת תפארת שאינה הולמת כי אם לפי אותו הערך שהשכלולים המעשיים והשכליים כבר מיוסדים. אי אפשר לצייר תכונה שלמה של עושר הדמיון, כשהבערות שולטת, והרשעה המעשית מתגברת. רק בהתרוממות רוחנית ומעשית חשובה וקבועה אפשר להשיב את בנין בית המקדש למקומו, והשכלולים המוקדמים הולכים הם ליסד את בית הזבול, את נוה אפריון, שהדר אל שם שורה. אבל לעומת זה התביעה לשלמות היופי המפואר, ושכלול הדמיון בכל איתניותו, עם כל מה שלפניו וכל מה שלאחריו, עם כל מה שלמעלה וכל מה שלמטה ממנו, זהו היסוד האיתן של תביעת החיים, התוכן המחולל בחסרונו את הצעקה הנוראה, שיושב הקב"ה ושואג כארי, אוי לי שהחרבתי את ביתי ושרפתי את היכלי והגליתי את בני לבין האומות, שנאמר ד' ממרום ישאג וממעון קדשו יתן קולו, שאוג ישאג על נוהו.</p>
						</div><!-- .entry-content -->
						

				
					<h1 class="entry-title">תשפ</h1>
					
					<div class="entry-content">
					<p>תשפ. ההתפתחות מופיעה אור על כל ארחות ד'. ההויה כולה מתפתחת ועולה, כשם שהדבר ניכר בחלקים ממנה, ועלייתה היא כללית כמו פרטית, עולה היא עד מרום הפסגה של הטוב המוחלט. מובן הדבר שהטוב והכללות הוא מחובר יחד, ועומדת ההויה לבוא לידי מדה זו, שכולה תספוג את כל הטוב של כולה בכל פרטיה, וזאת היא עלייתה הכללית, ששום פרט לא ישאר חוצה, שום ניצוץ לא יאבד מהאגודה, הכל מתוקן לסעודה. למטרה זו צריכים שכלול רוח לתשוקה האלהית העליונה, שנוצרה על ידי עבודה אמונית בד'. </p>
						</div><!-- .entry-content -->


					
					<h1 class="entry-title">תשפא</h1>
					
					<div class="entry-content">
					<p>תשפא. תהילת ד' נתבעת ממנו מצד עצמה, מצד השבעת הנשמה בזיו הציור העליון מכל עליון, מצד עצם החיים. זאת היא נטייתם של ישראל, וקדוש יושב תהילותיהם. לזכך את התהילה מכל סיגיה, מכל מחשכים וחולשות, מכל חונף והרגל של טפשות, מכל תאוה פחותה ועכורה, להעמידה באותו החוג שהתביעה הפנימית של גודל הקודש, של צחצחות אור הנשמה, בכל חופשה ועצמה, תובע אותה, זאת היא כל התורה כולה מראש ועד סוף. ואם עוקצין חסר, קורין על זה שלא יוכל למלל גבורות ד', מפני שצריך לספר כל תהילתו. והכללות, זאת היא התביעה היותר חזקה, שכל היסורים הרוחניים שבעולם באים כדי להוציאה מן הכח אל הפועל. וכל הרחבות הדיעות, וכל שכלולי החיים, עוזרים לבוא למטרה עליונה זו, להרבות בעולם את האושר של ההכללה, שהכל יהיה מוסקר בכליות, בשלמות, ועם זה בכל דיוק והתפרטות, הגודל והקוטן בכל מילוי מילוייהם. התפילה מתחלת מהפרטיות החסרה, וצריכה השלמה מאוצר ההויה בכל עושר רום כלליותה, ביסוד יסוד שפעת מקורה. עולה היא תמיד עד ראש התהילה, ששם היא מוצאה את גודל קומתה, את עמדתה הגדלותית. ומדי יום ביומו יחדש הרוח מעשיו, בתעלומה בכל חי, ובגילוי בכל אדם, ובאורה רבה בשרידים גבורי אל, עם יודעי ד' ודורשיו, המשתעשעים בזיו אור אלהי עולם וחמודות תשוקת קודש, המישרת מקדשת ומטהרת להם את כל ארחות החיים, ומבהקת אור נשמתם תמיד.</p>
						</div><!-- .entry-content -->


					
					<h1 class="entry-title">תשפב</h1>
					
					<div class="entry-content">
					<p>תשפב. בפרק המעביר את רעיון המתפלל בין פסוקי דזימרא לברכות קריאת שמע, הוא פועל הפגישה האדירה של שני עולמות, עולם היצירה האמנותית השירית, ההרגשית, של הדמיון העשיר, החי וקיים, המקבל את שפעו מכל רשמי העולמים המוחשים ותוכני חייהם, לעולם המחשבה והרוחניות העליונה, הנברא בדבר ד', ברוחו ובמאמרו המחשבי, שהוא מתנשא ומתרומם, מתקדש ומתעלה, מכל גבול. ושירי זמרה ורוממות מחשבה מתאחדים במלא עולמים, ומשביעים צחצחות ודישון עונג את העובד, המתהלך בארצות החיים הפנימיים ברומו ותם דרכו, באור נשמתו וחדות רוחו ונפשו, אור חי העולמים מופיע בזיוו, וכולו אומר כבוד, והנשמה מתלהבת, ומתמלאה מנוחה, גבורה, עז וחיים, שקט ושירה עליונה, מלאה דעה וחכמה, עצה וגבורה, הוד ותפארת. ובכל לב חפצה היא להביע את רגשי גילתה והכרת תודתה, ברב זיו וחסד פנימי מקורי, לברך את ד' המבורך. וההשפעה הנשמתית של חיי השעה, מציגה בגודל רוח, וידיעה מתעלה ממעל לכל קץ, קצב ומדה עולמית וזמנית, ומברכת ברכת עולמים למקור חי העולמים. ברוך ד' המבורך לעולם ועד. </p>
						</div><!-- .entry-content -->


					
					<h1 class="entry-title">תשפג</h1>
					
					<div class="entry-content">
					<p>תשפג. צריכים להמתיק, על ידי סידור רגשות עדינים, ורעיונות מזהירים ונעימים, את התוכן המתילד בנפש מקבלת עול מלכות שמים, מהמחשבה על דבר האמונה האלהית, וכל הארחות הרוחניים והמעשיים המסתעפים ממנה, עד שיהיה דבר ד' מתוק וערב לנפש. ומיתוק זה תלוי בגדולי הדורות, ברעיונם הפנימי, בסידור חייהם, ובפעלם הספרותי.</p>
						</div><!-- .entry-content -->


					
					<h1 class="entry-title">תשפד</h1>
					
					<div class="entry-content">
					<p>תשפד. העבודה התורית, המעשית והשכלית, מפני שהיא נובעת מהחכמה האלהית העליונה, שהחכמה והחיים הם מאוחדים בה בכל מילוי השלמתם, ועינוגיהם בעדונים העליונים, שהם מקורי ההשכלה המקפת כל והחודרת בכל, שחיי הרצון של הטוב הגמור, המוחלט והמרומם, מורידים בעומק הנשמה והעולמים כולם אור חיים כזה, שהוא בכל ניצוציו מלא בכל. וההזרחה של אור שאדם צופה בו מסוף העולם ועד סופו, גנוזה היא באוצר החיים של אור התורה, ומתנוצצת כברקים בנשמותיהם של טהורי הדעה, קדושי המחשבה וגבורי הרוח, שהעליוניות של ההסתכלות הזכה האלהית מפלגיה של תורה, היא חיי רוחם ומשוש תקותם. והם הם יוצרים ובוראים תמיד ישועות ליחיד ולציבור, ורוחו של משיח ד', שהיא רוח זיו העולם, חי החיים, הולך ומפעם בקרבם, ועל ידי מגעם הרוחני והמעשי, בכל אשר סביבותם, ובעולם כולו בגללם, בכל שדרה ושדרה לפי קירובה וריחוקה מהם, כמדת אור השמש על הכוכבים שבשיטתה, שהוא מתחלף לפי הריחוק והקירוב.</p>
						</div><!-- .entry-content -->


					
					<h1 class="entry-title">תשפה</h1>
					
					<div class="entry-content">
					<p>תשפה. העולם הרוחני בגדולתו, הוא מתמלא לבדו. אינו צריך להקדמות ולימודים, הכנות ותארים, מצד עצמו. כל התלמוד והמוסר, המכשיר את היחיד ואת הכלל לחיי עולם, באמת אינו כי אם פועל שלילי, להסיר את הרשעה והבערות, כדי שיוכל האור העליון להתפשט בכל גבורתו ורוחב התפשטותו.</p>
						</div><!-- .entry-content -->
						

				
					<h1 class="entry-title">תשפו</h1>
					
					<div class="entry-content">
					<p>תשפו. מובלעים הם בתוך הגוף וכחותיו הגשמיים והמוגבלים, ניצוצי אורה עליונים ונשגבים, מעצם השמים לטוהר. והם הם המתבלטים בכל אתערותא דלתתא, ונותנים אומץ עליון להאורה הרוחנית השמימית הרחבה.</p>
						</div><!-- .entry-content -->


					
					<h1 class="entry-title">תשפז</h1>
					
					<div class="entry-content">
					<p>תשפז. מצד חיוב המציאות האלהית אין בריאה כלל, ואין עוד מלבדו, וכל הנמצא הוא רק מפני שהמשכת החפץ גורמת שימצא, על כן אין שום צד חיוב כלל בכל דבר שבהויה, וכל הנמנע הוא רק ביחש, אבל בעצם הכל אפשר. והסיבוב שמחיוב המציאות לאפשרות, אין בו הדרגה, והוא מעין זריקה, כשלג שתחת כסא הכבוד שזרקו ואמר לו הוה ארץ. וכיון שבאמת אין עוד מלבדו, אם כן הכל הוא מחוייב, כי כל האפשרי אינו באמת מצוי, והמחוייב הוא ההפך מהציור הניסי. ובעומק טוב זה גנוז שורש השרשים של הרע, הכופר בניסים, באפשרות, וטוען הכל חיוב וטבע, כופר בחידוש ואומר קדמות, מפני שרוח פנימי גבוה מעל גבוה מתנוצץ בו. ובכל זמן של עליה גדולה, קודמת ירידה כזו, הגורמת לשאוב ממבוע העליון מכל עליון, שממנו הכל נטהר, וחוזרים אחר כך הדברים למקומם בכל הדר קדשם, ויחש המציאות בחלקיו הולך ומובן בשליטה העליונה המטרתית, המתעלה מכל עילוי ומתנשא לכל לראש, ועין בעין יראו בשוב ד' ציון, וראו כל בשר יחדיו כי פי ד' דבר.</p>
						</div><!-- .entry-content -->


					
					<h1 class="entry-title">תשפח</h1>
					
					<div class="entry-content">
					<p>תשפח. ההכרח הוא מצד העליוניות המוחלטה, האמת כשהיא לעצמה, והרצון מצד היחש של תואר הויה. ומצד ערכי ההויה זה אל זה חוזר ההכרח, ומצד יחושם למקור ההויה מופיע הרצון. הנשמות הנן מהתוכיות, והרצון שולט בהן, ויש בהן רז הבחירה, וההויה כולה, ורוחניותה בכלל, כמלאכים וכהנה, הנם מסובבים ביחש לערכי ההויה זה אל זה, והם מוצקי ההכרח. עילוי כל ההכרח התחתון לבוא לידי התכלית האחרון של ההכרח העליון, לאשתאבא בגופא דמלכא, הוא על ידי השתתפות הנשמות ברצונן, שהצינור הוא ביחוד נשמות ישראל, שיסוד הרצון האלהי וחופש הבחירה מונחת בהכרתם ונטיית לבם התכונית.</p>
						</div><!-- .entry-content -->


					
					<h1 class="entry-title">תשפט</h1>
					
					<div class="entry-content">
					<p>תשפט. אנו עולים בערך הרצון הגבה למעלה, עד שאנו אומרים, סבת חיוב המציאות הוא טוב הרצון המוחלט, וצדיק ד' לעולם, יסוד עולמי עד. ודרך הרצון הכל מתעלה, ואי בעו צדיקי ברו עלמא, שנאמר עונותיכם היו מבדלים ביניכם ובין אלהיכם, הא אי ליכא עונות אין הבדלה. והכל עולה באחדות עליונה, אושר ותענוג, למעלה מכל אחדות ומכל צחצחות, שורש נשמתן של צדיקים אשר עם המלך ישבו במלאכתו.</p>
						</div><!-- .entry-content -->


					
					<h1 class="entry-title">תשצ</h1>
					
					<div class="entry-content">
					<p>תשצ. מכירים אנו את הרצון הטוב ליסוד ההויה, והמציאות כולה היא מיוסדת על תמציתו. מתגלה יסוד עולם זה ברצונו של אדם, השפעתו מתגדלת כל מה שהוא מפתחו יותר. אותו הטוב הרצוני, המונח בעומק אמונת ד', זהו הגרעין שהכל צומח ממנו. שרשיו, גזעו, ענפיו, עליו, ציציו ופריו, הנם המעשים והתורות. הם הם המרבים כלים להוסיף לשד חיים לכל ההויה כולה, לכל הנשמות ולכל המעשים. נקודת הצדקות שבכל לב, היא מכון החיים ויסוד קיום העולמים. וכשהנקודה משתלמת בלב יחידי סגולה, עד שהיא מתרחבת על כל המאוויים, ומתעטרת בכל שטח המדע והדמיון של הנפש, זהו באמת האדם היסודי, שכל טוב העולם בידו, ואור ד' לאמץ כח החיים של כל היקום על ידו מופיע. והקב"ה קרא ליעקב אל, שנאמר ויקרא לו אל, ומי קראו כך, אלהי ישראל. כל דיבור היוצא מנקודת הטוב של הרצון, שהמוסר האלהי שרוי בו, לפי עומק אמתתו, לפי גודל התפשטותו במעשים ולפי רום הכרתו בשכל, כך הוא יוצר ופועל. משך החיים של ההויה, יצירת ברואים, עגלא תלתא וגברא, הנם באים על ידי התעלות החפץ של קדושת נקודת הרצון לרום גבהו. הלימורים הרזיים דבספר יצירה, עוזרים הם לבסס את הרצון, להוציא כלי למעשהו.</p>
						</div><!-- .entry-content -->


					
					<h1 class="entry-title">תשצא</h1>
					
					<div class="entry-content">
					<p>תשצא. בכל יום המחשבה שטה מראשית צמיחתה, ומתפשטת והולכת עד כל קצה גבוליה, עד שחוזרת למקום מוצאה. מתחלת מחסד עליון, מהכרת אור החיים של ההויה, מאורו על העולמים, מהזרחתו על נשמת האדם, על עז חשק טובו, על מרץ חייו, על כשרונותיו, על אפשרות התעלותו. והרוחניות שבו הולכת ומשתלהבת, מרוב אור כללי באה לפרט בתיבות, בתפילה, במטבעות קבועות, את חפציה הנעלים, משבחת, מפארת, מרננת, מתפללת, מתחננת, מתרוממת ומשתפלת, מתגברת ומתדכאת. חותרת היא במעמקי שכל, בעמקי תורה, לדעת את החיים ואת הטוב לפרטיהם. משפעת היא עידון ואצילות גם על החומריות הגסה שבגויה, ממלאה היא זיו ונהורא גם את הסביבה שהיא שרויה שמה, באמצעיים מוחשיים של דיבור, הוראה והדרכה, ויותר מכל באמצעיים סגוליים של השפעת כח משיכתה הרוחנית. הנשמה העליונה צריכה לחידוש חיים, על ידי המון פרטים שבאים לידה, צריכה לחינוך מדותי, להתגברות, לעמידה עצמית, וצריכה על זה עצות והדרכות. לוקחת היא אותם מאוצרות הנסיון, מסתייעת היא בסיוע החברה, ובאה לידי השלמתם על ידי הופעתה של האורה האלהית ממקור הנצח, המלמד לה את ערכה ואת ערך כל הקשבותיה, את תכנם של הרגעים, שהם הופעות נצחיות, ואת ארכם של נקודות הניצוציות שבחייה, שהם קוים מקיפים עולמי עד. החיים הפנימיים מתאדרים לפי גודל ההכרה, לפי חופשה הפנימי, ולפי עזוז שליטתה על עולם החיים והמעשה. כל דיבור הוא אוצר אורה, כל פעולה ותנועה היא נטיעת עץ חיים, נושא ענף ופרי לברכה. גאון ד' מופיע בכל מהלך, וענות צדק בכל רפרוף עין. כל הנשמה תהלל יה הללויה.</p>
						</div><!-- .entry-content -->
						

				
					<h1 class="entry-title">תשצב</h1>
					
					<div class="entry-content">
					<p>תשצב. לחמשה חלקים מוכרח עסק הלימוד להתחלק. א', שיטה, ב', ריהטא, ג', גירסא, ד', לימוד, ה', עיון. שיטה, היא שיטה מחשבית, בלא הגבלה, בלא ערך קצוב, הכל לפי גודל הרעיון, לפי אומץ השכל ולפי חריפות הבינה, עם זיכוך כח הדמיון ועומק הרגש, והיא מקפלת בקרבה ענינים לאין חקר, דנה עליהם בסקירה מהירה, לא יאומן כי יסופר, מעלה פנינים מזהירים מקרקעות ימים, מגלה אוצרות חושך ומטמוני מסתרים. ריהטא, היא מין גירסא במרוצה גדולה, ברפרוף על הענינים, כמה שאפשר לקלוט, רק שהרבה ענינים יעברו דרך הפה והמחשבה, ולפעמים מדלגים איזה תיבות וענינים, וקולטים אותם דרך המחשבה, מעשרים בזה את הידיעה בעושר כמותי, ומעודדים את חיי הרוח לחפץ של גדלות ורוחב התפשטות. גירסא, היא כבר מוגבלת לדעת את הפירוש הפשוט, בלא עיון ובירור, מכל מקום הענין מתרצה בהגבלה ובירור, ובמהירות האפשרית. הלימוד, הולך במתינות, ומלבן את הענין בהגבלתו המקומית יפה. והעיון, כבר מתפשט הוא יחד עם העמקתו המקומית, בהרחבה מענין לענין, מקושר הוא עם הגבלתו, ומרוכס עם יתר הענפים ברכיסה פנימית. יש לכל אלה סעיפים וענפים מרובים. ודוגמת התורה יש כמותם בעבודה, בהדרכה ובתפילה. והחיים הרוחניים בכללותם מתפשטים על פי חלוקה מוטבעת זו, וגם החיים המעשיים הנם בערך זה מסומנים. חמשה חומשי תורה, וחמשה ספרי תהילים, חמשה חלקי הנשמה, נפש רוח נשמה חיה יחידה, וחמשת הפרצופים הסודיים, וחמשה ברכי נפשי, וחמשת העולמות, הנם עולים בחוברת עם הדרכה זו, הלימודית והמעשית.</p>
						</div><!-- .entry-content -->


					
					<h1 class="entry-title">תשצג</h1>
					
					<div class="entry-content">
					<p>תשצג. סדר הגאולה ותחיית האומה בארץ ישראל, צריך ללכת על פי סדרי הנבואה של וזרעתי את בית ישראל ואת בית יהודה זרע אדם וזרע בהמה, וכפירוש חז"ל זרע אדם לחוד וזרע בהמה לחוד. שלמות הצורה מוכרחת להברא. הנפשות הנוטות לבנין מעשי, לישוב ארצי ולשאיפה ממלכתית, מוכרחות להתיצר בכל הגוונים החזקים הצריכים למדה זו, והאנשים בעלי הנפשות האציליות, מחיי הרוח ומעדני הנשמה, מודיעים ומזריחים את אור ד' העליון על האומה והעולם, גם הם יצאו אל הפועל בכל מילואיהם. דוקא טפוסים מלאים משפיעים הם יפה אלו על אלו, ומתחברים יחד ליצירת גויה לאומית אורגנית גדולה, שאור חיי נשמה קדושה, כבירת כח, זורח עליה. החיים האציליים העליונים, כשהם מלאים בכל יפעת גבורתם, הנם ממסד עד הטפחות שלהם נעלים מחיי ההמון. אפילו החכם והסופר שבו, סוף סוף המוני הוא, ארצי ומעשי, כל מעייניו לחיי הזמן והעולם, הקפה רוחנית עולמית לא יוצר ברוחו. אבל הטפוס השלם של גבורי האצילות, מאצילים על גבורי הגשמיות את הוד קדשם, על ידי קרני זוהר המופיעים מהם. הגלות לא היתה יכולה להוציא אל הפועל טפוסים שלמים. לא המון גבור, כי הלא מקול עלה נדף מוכרח הוא להיות נרעד, ולא חכמים קדושים ברום עזם, שנסתלקה הנבואה וסר רוח הקודש. גם שרידי הקדושה שנשארו, צפונים ניצוצי גבורתם בקרבם פנימה כגחלים עוממות. כעת כבר הקיץ הקץ, ביאה שלישית הוחלה, הטפוס של זרע בהמה הולך ונוצר לעינינו, אבל לא יוכל לבוא לשלמות גבורתו, וקל וחומר לסיפוג רוח עדינותו הפנימית, ומגמת חיבורו להעמיד גוי איתן, כי אם על ידי זרע אדם, שהם קרואים להווצר על ידי גדולת עז קודש. אנכי והילדים אשר נתן לי ד' לאותות ולמופתים בישראל. </p>
						</div><!-- .entry-content -->


					
					<h1 class="entry-title">תשצד</h1>
					
					<div class="entry-content">
					<p>תשצד. אנו משערים כללות הרצון והצמיחה, שפרטי ההמשכות הרצוניות נמשכים ממנו. הפרטים, כיון שהם מתבארים, צריכים הם לינק מתהום יותר עמוק מההקפה של כללות הרצון. והוא הדין בשכל, כלליותו, וההמשכות השכליות הפרטיות. בין המשכה להמשכה של כל פרט, אנו מכירים איזה הפסק ממולא בשכל וברצון הכללי. אלה הם תיקוני הקודש מההופעות העליונות, שבדרכי הסוד אנו מדמים את השכל והמשכותיו הגלגלתא ושערותיה, והרצון להחלק התחתון של הראש, והמשכותיו הפרטיות הן הן תיקוני דיקנא. ובביכור העולם להגלות האידיאל הרצוני האלהי העליון בכל הדרו, בהמשכות פרטיו כולם מראש עד סוף, דא היא עידנא דבעי קוב"ה לאוקרא לדיקניה, אשרי המחכה ויגיע. מובן הדבר, שמפני הרוממות וההבדלה שאין קץ לה שבמושגים האלהיים הללו מכל מה שכל נוצר ונברא יוכל לדמות ולשער, אין השמות הללו של רצון ושכל כוללים ומספיקים לבאר גם שמץ מהאור הגדול הזה, והננו מוכנים בכל עת רצון של הארת הנשמה להוסיף תארים רבים, המשלימים את הגדרים להבנתנו, להוסיף עליה אורה והשלמה בעומק האמונה, חדשים לבקרים רבה אמונתך. ונאמר, שההבדל הוא בין המחשבה המגמתית העליונה, ובין ההופעות היוצאות לסגל את המציאות ולשכללה, ובין תולדותיה של המחשבה המתבודדת הפונים למעלה, דוגמת שערות הראש, שרק בהתרבותם להדחף החוצה יפנו למטה, כלומר ברוב האורה המגמתית המתגלה, ההויה מצטיירת בצורותיה השונות, ושפעי חיים עשירים ומרובים הולכים ונמשכים, כעין שערות המתארכות מרום הראש, וההופעות המסגלות ההויה הולכות ישר למטה בטבען, שערות הזקן.</p>
						</div><!-- .entry-content -->


					
					<h1 class="entry-title">תשצה</h1>
					
					<div class="entry-content">
					<p>תשצה. התעמקות השכל בגדולת החכמה וההנהגה האלהית, צריכה להיות שלמה בעומק משפטה ורוממות גדולת צדקה. וצריך מצד זה, חוץ מהתועלת המוסרית הנמשכת, כל חכם לב, להעמיק בעומק הדין, שהוא כולל כל הלימודים של יראת העונש בכל גווניהם וציוריהם, כפי מה שיוכל השכל והכח המדמה המבורר להסביר. ועל יסוד עומק זה דוקא, מבוסס הוא יפה אור החסד. צדקתך כהררי אל, משפטיך תהום רבה, אדם ובהמה תושיע ד'. ואין גבורת האדם ואזירת חילו הרוחני והגופני נשלם, כי אם אחרי שכבר עברו לפניו כל ארחות הגבורה האלהית בכל התפשטיותיה, כפי מה שיוכל שאת. ואז ידע כמה גדול הוא החסד העליון, והעז הנעים האלהי, הממתיק את כל אלה הממרורים, עד שהכל נהפך לטוב גמור ולמשנה שמחה.</p>
						</div><!-- .entry-content -->


					
					<h1 class="entry-title">תשצו</h1>
					
					<div class="entry-content">
					<p>תשצו. מיסודי העבודה, לעדן רצונו של האדם, לקדשו ולאמצו. ויסוד הרמת כל ההויה כולה לערכה העליון, מרוכסת היא בערך העילוי שנשמת האדם מתעלה. ואיחוד נשמת אדם בכל מקום שהיא נמצאת, בכל עולם ודרגה, זהו יסוד מושכל, כי אין חציצה ברוחניות מצד עצמה. כל העצות האלהיות בדבר עבודת ד', ורזי תורה בערכי חוקים, הכל בנוי על יסוד התעלות זו, שהיא תמיד צריכה להתבסס על היסוד הגלוי, ודרך ארץ קדמה לתורה, והמדות הישרות, והתיקון המדיני, מוכרח להיות מוקדם במוסר לפני הערכים הרזיים. הקרבנות וכל מכשיריהם, הם המרכזים הרזיות היותר עליונה, שנותנת חיים ועילוי לעולם כולו. וכיון שהמעשים מתקלקלים, והמוסר האנושי מתמוטט, אין להם ערך. ולא אריח בריח ניחוחכם. אמנם חוזר העולם לעלות, עד אשר וערבה לד' מנחת יהודה וירושלים כימי עולם וכשנים קדמוניות.</p>
						</div><!-- .entry-content -->


					
					<h1 class="entry-title">תשצז</h1>
					
					<div class="entry-content">
					<p>תשצז. כשיודעים מאלהים, אף על פי שאין יודעים מכלום, יודעים מן הכל. וכשיודעים מן הכל ואין יודעים מאלהים, אין יודעים מכלום.</p>
						</div><!-- .entry-content -->
						

				
					<h1 class="entry-title">תשצח</h1>
					
					<div class="entry-content">
					<p>תשצח. חירות המחשבה באמת היא אור העולם, אבל צריכין להבדיל בינה ובין חורבן המחשבה, שהוא חושך העולם, שרק חוט השערה מבדיל בין שני ההפכים הללו בתארם החיצון, ותהומות אין קץ מבדילים את מהותם הפנימית.</p>
						</div><!-- .entry-content -->


					
					<h1 class="entry-title">תשצט</h1>
					
					<div class="entry-content">
					<p>תשצט. יש להתירא ביראה עילאה, שלא להתירא מיראה תתאה במקום שהיא מעיקה את התרחבותה של היראה עילאה, שהיא כל יסוד החיים והטוב, האמת והאור.</p>
						</div><!-- .entry-content -->
	

					
					<h1 class="entry-title">תת</h1>
					
					<div class="entry-content">
					<p>תת. ניצוצות החיים שבאכילה, הנם עלולים להשפל ולרום. התפילה, התגלות הרצון המקורי להטוב המוחלט ברום קדשו, כשהיא מתיחשת אל המזון, הרי היא מרימה את ערך הניצוצות ההם כולם, ובהתאחדות החיים שלהם עם אוצר חיי האוכל, עולה היא האבוקה הקדושה בשלהבת מאירה, ומחממת חום קודש לכל קושט וכל טוב, לאור באור החיים, ולהצרר בצרור החיים את ד' אל עולם, ולהמשיך משפע אור טובו חיי נועם וקודש לכל ערכי החיים כולם, בכל חליפותיהם הזמניים והנצחיים.</p>
						</div><!-- .entry-content -->
					

					
					<h1 class="entry-title">תתא</h1>
					
					<div class="entry-content">
					<p>תתא. היתרון של ההכרה האלהית שבישראל מההכרה הפילוסופית הכללית שבעולם כולו, נעוץ הוא בתביעה הפנימית של הוספת הגדולה האלהית, ההולכת ונתבעת מהנשמה בכל רגע. עילוי גודל זה הוא תוכן ישראלי מיוחד.</p>
						</div><!-- .entry-content -->	
						

				
					<h1 class="entry-title">תתב</h1>
					
					<div class="entry-content">
					<p>תתב. ישנם צדיקים כאלה שהם תמיד במדריגת שבת, והם מסוגלים לעונג תמידי, להתענג על ד', ואינם מסוגלים, מצד עצמת בהירות נשמתם, וקדושת גופם שמתקדש על ידי הופעתה של נשמתם העליונה, לעבודה, והם עובדים רק כדי לטעום טעם מרירות החיים, להשתתף עם העולם כדי להעלותם. וכל תוכן שגיאותיהם הוא תמיד מה שאינם מכירים את מעלתם, ואינם מתרוממים לאותו הגובה של דישון עונג הקדושה העליונה הראויה להם, על ידי קטנות אמנה שיש בהם בעצמם. והם שבים תמיד בתשובה מאהבה, וכל מה שהם יותר עסוקים בתשובה הנם יותר מתענגים, וממשיכים על כל העולם כולו את העונג והנועם הגדול של התשובה, שהיא עושה את העולם כולו לעולם חדש, חביב ורטוב כולו מטל עדנים, משוקה בלשד אהבה ונעימות עליונה. כולו ממתקים וחכו מחמדים.</p>
						</div><!-- .entry-content -->


					
					<h1 class="entry-title">תתג</h1>
					
					<div class="entry-content">
					<p>תתג. אמת גמורה היא, שהצדיקים העליונים, האנשים הרוחניים, שמצד עצמם אין כל עניני עולם הזה תופסים מקום אצלם, מפני שהם משערים יפה את החוסן ואת הזיו העליון, והם מתכוונים לבסמו יותר ויותר, ולהמשיכו בעולם כולו, אין דרך עבודתם שוה כלל לדרכי העבודה של כל אדם, השרויים תמיד בגבולי עולם הזה ותשוקותיו, ומאסרי הגוף וכל נטיותיו. וכשרואים מהם דברים תמוהים, אין להרהר עליהם כלל, כי כל דרכיהם נובעים מקודש עליון מאד.</p>
						</div><!-- .entry-content -->


					
					<h1 class="entry-title">תתד</h1>
					
					<div class="entry-content">
					<p>תתד. הצדיקים המופלאים, שאין עולם הזה תופס אצלם מקום מצד גבוליו, שפלותו וצמצומיו, דוקא הם מוקירים את העולם ומכבדים אותו, מפני שהם רואים בו עולם עליון, זיו טהור ממקור החיים. ויפיו וטובו מתעלה בעילויים גדולים, והרגשת הנועם והיופי שבו מתגדלת אצלם בגודל של קדושה ועדינות עליונה, עד שהנם תמיד חיים חיים מלאים, שיש בהם כל שיקוי הלשד של כל ההנאות האסתתיות המענגות את החיים במעלה עליונה מאד. וחושיהם הרוחניים אפילו ביחס להתוכן האסתתי הרגיל, בהכרת היופי שבמראות, שבשירה, שבסדר, שבמדינה ובמוסר, ושבכל ערך, מתכפל בכפלים אדירים, עד שהם הם הנם מקורות היופי והסידור בחיים. והעולם מזדהר ביופיו, ומתעלה בתפארתו, על ידי השפעת זיו נשמתם. וכל בעלי אומניות שבחכמות היפות מתעלים, מתעדנים ומתברכים על ידי השפעתם. כי הם בעצמם הנם שרויים בספירת התפארת האלהית, הכוללת בחטיבה אחת כל הדרת שמים וארץ, והתפארת הולכת ומתפשטת על כל היצור, ועל כל מעשיהם, על כל רחשי לבם ונטיותיהם, ואור מלך ביפיו הולך ומתגלה על ידם.</p>
						</div><!-- .entry-content -->


					
					<h1 class="entry-title">תתה</h1>
					
					<div class="entry-content">
					<p>תתה. עמי הארץ ופושעים יש להם רצון חזק, מצד התוקף הגופני או הרוחני המוגבל, שמושל בהם בנקודה מצומצמת. ומתוך ההתקשרות שיש לבעלי כחות הנמוכים הללו עם הכלל, ומתוך החפץ העדין של טהורי הרוח להיטיב להם, ולהשפיע עליהם עדינות והארה, הנם מתקשרים עם הצדיקים והחכמים האמיתיים, ובזה הם משפיעים עליהם מחוזק גבורת רצונם. עד שהעדינים שבעולם, שהם הצדיקים וישרי לב, שרוחם מלא טוהר וקדושה, ונכונים הם תמיד לותר את רצונם מפני כל, וביחוד מפני כל אמת וכל טוב שיתגלה להם, שזה גורם חולשה רצונית, נעשים חזקים ואמיצי כח, על ידי אותה הנקודה של אימוץ הרצון שמתבלע בקרבם מצד האיגוד הכללי עם הרשעים והפושעים, או הבורים ועמי הארץ. ונקודה של גבורה זו היא רק כשאור שבעיסה, שהיא מרכזת את רוח הגבורה העצמי הגנוז במקום הקודש, שהיא גבורה שאין עמה רפיון, שהיא כמוסה בשורש שרשם של נשמותיהם של צדיקים, שגבורת עולמים מופיעה בהם. אבל צריכה להבאת אש מן ההדיוט, להלהיב את הגבורה הקדושה הזאת, וזה בא על ידי הקישור הכללי. ובכללות האדם באה על ידי הקישור של נפש האדם עם נפש הבהמה החזקה, בגבורי בעלי החיים. וכן הולך הקשר ומקיף את הכל, עד שאור השלום, הגדול מאור האמונה, מופיע על חוסן האמונה בזיו קדשו.</p>
						</div><!-- .entry-content -->


					
					<h1 class="entry-title">תתו</h1>
					
					<div class="entry-content">
					<p>תתו. אי אפשר להמנע מלהשתמש בהכרזה למטרות היותר עליונות, לעורר את הטוב ואת החיים בעולם. לגבי ישראל צריכים כעת, בזמן הפריחה הלאומית בהתחלתה, לעורר את השאיפה למטרה הרוחנית העליונה, שהוא הסיגול לרוח הקודש קבוע ברוב בעלי הכשרון שבאומה. ההכרזה של המלה תעורר את הביאורים השונים שלה, וכל צד מצדדיה יאיר באור מיוחד, ועל פי רוב יגלה כל ביאור איזה חלק מהאמת הגדולה והחיה של אוצר הטוב והקדוש הזה.</p>
						</div><!-- .entry-content -->


					
					<h1 class="entry-title">תתז</h1>
					
					<div class="entry-content">
					<p>תתז. אהבת הבריות צריכה להיות חיה בלב ובנשמה, אהבת כל האדם ביחוד, ואהבת כל העמים כולם, חפץ עילוים ותקומתם החמרית והרוחנית, והשנאה צריכה להיות רק על הרשעה והזוהמא שבעולם. אי אפשר כלל לבוא לידי רום הרוח של הודו לד' קראו בשמו הודיעו בעמים עלילותיו, בלא אהבה פנימית, ממעמקי לב ונפש, להיטיב לעמים כולם, לשפר את קניניהם, לאשר את חייהם. תכונה זו היא שמסגלת את רוחא דמלכא משיחא לחול על ישראל. בכל מקום שאנו מוצאים רמזי שנאה, הרינו יודעים ברור שהכונה רק על הרשעה, שהיא מרתקת בחזקה את האיגוד של עמים רבים, גם בהווה, וביחוד בימים מקדם, שהיתה זוהמת העולם יותר מסואבת. אבל עלינו לדעת כי נקודת חיים, אור וקודש, תמיד לא זזה מהצלם האלהי שנחנן בו האדם בכללו, וחוננו בו כל עם ולשון, כל אחד לפי ערכו, וגרעין קודש זה ירומם את הכל. ומתוך נקודת חיים זו אנו חפצים את העילוי הגמור שיחול בעולם, את אור הצדק והמישרים, המתאחד עם ההוד והתפארת, עם הגבורה והנצח, והשלמת היצור כולו, והאדם וכל אגפיו בתחילה. זאת הנשמה הפנימית המונחת בעומק הדעת של כנסת ישראל, שברוח ד' עליון הננו הולכים ומעוררים אותה לחיים מעשיים ורוחניים.</p>
						</div><!-- .entry-content -->


				
					<h1 class="entry-title">תתח</h1>
					
					<div class="entry-content">
					<p>תתח. ראויה היא האנושיות שתתאחד כולה למשפחה אחת, וחדלו אז כל התגרות וכל המדות הרעות היוצאות מחילוקי עמים וגבולותיהם. אבל העולם צריך להעידון התמציתי שהאנושיות משתכללת על ידו בעושר הצביונים המיוחדים של כל אומה. וזה החסרון תשלים כנסת ישראל, שתכונתה היא כמין אוצר רוחות גדול, הכולל בקרבו כל כשרון, וכל נטיית רוח עליונה. ובמילואה הגמור של כנסת ישראל, יהיה שמור בעולם, ביחוד על ידי קישורה עם כל העולם כולו, כל הטוב שיוצא מפלוגת עממים, ושוב לא ימצא כל צורך בהתפלגות הממשית, והיו כל העמים הכלליים חטיבה אחת, ועל גביהם בתור אוצר קדוש ממלכת כהנים וגוי קדוש, סגולה מכל העמים, כאשר דבר ד'. </p>
						</div><!-- .entry-content -->


					
					<h1 class="entry-title">תתט</h1>
					
					<div class="entry-content">
					<p>תתט. הלימוד שהאדם הוא יצור מורכב ברוחניותו משתי נפשות, נפש טובה אלהית, ונפש רעה בהמית, הוא אחד מהיסודות היותר נכבדים להארת הדרך של ההבנה האנושית במהות הנפש, והשביל היותר סלול לדרך החיים המוסריים השלמים. האדם יוכל למצא קורת רוח תמידי על ידי זה, בין בשעת שלותו בין בשעת יסוריו. כשהטובה מתרחבת, הרי הוא מקשר את רעיונו בהנפש האלהית, להרחיבה, להרימה ולחזקה, וכשהמצוקה מתגברת, הוא משים פנים אל הנפש הרעה הבהמית, לצחצח את זוהמתה, לשמח במה שהיא מתיסרת ועל ידי זה מטהרת. מרגיל האדם בזה את עצמו להביט על מגרעותיו כעל דבר העומד מחוץ לעצמותו העיקרית, ובזה שופט הוא את עצמו בצדק. והשאיפה להפוך את הטבע של הנפש הבהמית לעילוי, לטובה וזיכוך, היא חטיבה של עבודה חשובה, שהאדם מרגיש תמיד בכל עומק הוייתו את נחיצותה. ובזה ימצא את עצמו תמיד עובד עבודה מועילה, צריכה לו ולעולם, בכל עבודות הקודש, שכולן עולות לזיכוך כל הנדרש לזכך.</p>
						</div><!-- .entry-content -->


					
					<h1 class="entry-title">תתי</h1>
					
					<div class="entry-content">
					<p>תתי. צריך ליתן חופש גמור לנטיה הרוחנית שבנשמה, שתתפשט ותתרחב בכל כוחותיה. לפי רוב פעולותיה החפשיות יאומץ חילה, ותגלה נפלאות הדרת גבורת קדשה על החיים, ועל כל המעשים והמחשבות. בחופש הנשמה תעלה עמה את כל כחות החיים המפוזרים והמשתלשלים ממנה, וכולם באגודה אחת יתרוממו למרום הקודש העליון. מדה זו הולכת ומאירה כל מה שאור התורה יותר חודר ויותר מאיר. כל מה שרזי תורה הפנימיים, בין מצד המדע, בין מצד הרגש, בין מצד הדמיון, יותר יתגלו ויתפשטו, יותר יוכשרו להיות העסק בהם קבוע ורגיל, כן תתעלה הנשמה בכלל, ונשמת העולם, אור החיים של השכינה האלהית, יזהיר יותר, ויגלה אורו על כל הנפשות ועל כל מעשיהם. וישראל האחוזים בעומק טבע נשמתם באחיזת הקודש העליון, בהמגמה הרוחנית העליונה של אצילות החיים וההויה, יתרוממו על ידי התגברותה של האורה הפנימית היוצאת מאור דעת עליון, יתעלו ויפארו, והגבורה האלהית תעודדם בהדר תפארתה, ויתכשרו יותר ויותר לאור גאולה, לאורו של משיח. והדר השלום הכללי, וחן האהבה לכללות האומה ולכל פרטיה, לפעולותיה ולהרחבת חייה, ילך ויתפשט בעולם, עד שמההדר הפנימי יפוצו קרנים גם כן על ההוד החיצוני, ויתחיל כל העולם מבחוץ גם כן להכיר את אור תפארת עוזנו. והכבוד הכמוס, המונח במעמקי הנשמה של כל העמים התרבותיים לאורן של ישראל, שנעצר על ידי מעצורים רבים, יפרץ את כל מעכביו, וכנחל פרצים יזרם, לעטר ישראל בתפארה ולאזרו בגבורה.</p>
						</div><!-- .entry-content -->


					
					<h1 class="entry-title">תתיא</h1>
					
					<div class="entry-content">
					<p>תתיא. המדע בכללו הוא ההסתגלות של רוח האדם אל המציאות כולה. המדע המעשי מוכן הוא להורות לו דרכים בחייו על פי ההסתגלות הזאת, אבל יותר מזה הוא התפקיד של המדע הרוחני, המשלים את רוח האדם שלא יהיה תלוש מכל העולם הסובב אותו, למען יוכל לינק מכל היש יניקה חיונית רוחנית, שרק אז ימצא הוייתו שלמה. וזהו סוד צמאון הדעת, שראש פסגתו הוא הצמאון של דעת אור ד', שהוא יסוד כל היש, ויותר מכל היש באין קץ. ועיקר תביעת הרוח הוא להסתגל אל ההויה האמיתית, אל היש האלהי, וזהו רז העבודה העליונה של ישרי לב, השמחים בדעת ד' ומתענגים על כבוד שמו.</p>
						</div><!-- .entry-content -->


					
					<h1 class="entry-title">תתיב</h1>
					
					<div class="entry-content">
					<p>תתיב. הנקודה העליונה שבנפש החיה, היא יודעת את ערכה ברוחה פנימה, וכשהיא עומדת במצב הבריאות שלה, היא מתענגת על ד'. ומתוך תביעת העונג העליון, נובעת הכרת הדעת, שהיא הולכת ומתפתחת על פי הנסיונות והלימודים. אותה הנקודה העליונה, מהות החופש של הרצון היסודי תלוי בה. ואם הרצון בתוכיותו פונה אל הטוב, עומדת הנקודה על מצבה הנכון, ועונג דעת ד' חי בקרבה. וכאשר יטה הרצון מדרכו בפנימיותו, יסור חוש העונג ויהפך לנגע, וכל מהלך הדעת יתור לו מסלולי חושך, ובל יראה גאות ד'. ועל כן גדולה תשובה שמגעת עד ד', ואפילו כפר בעיקר, שובה ישראל עד ד' אלהיך, שכיון שיטה רצונו אל הטוב, מיד תאיר הנקודה העליונה שבמהות הנפש באורה הטבעי, וזרם העונג הרוחני יאיר את נתיבות הדעת, ואור ההודאה והאמונה העקרית יאיר ויזרח גם את המאפלים היותר כבדים, ויזרח בחושך אור לישרים.</p>
						</div><!-- .entry-content -->


					
					<h1 class="entry-title">תתיג</h1>
					
					<div class="entry-content">
					<p>תתיג. השכלה פשוטה וישרה היא, שכל המאורעות שבעולם, כל היצורים, כל מעשיהם וכל פרטי עניניהם, טבעיהם, תכונותיהם, מדותיהם, ארחות חייהם החמריים, וקל וחומר הרוחניים, הכל הוא תמצית מההופעה של כללות ההויה. ויש הכנה בשכל ובכח ההשערה הרוחנית למצא את השרשים במקורם. וזהו יסוד סוד ד' ליריאיו, והדבקות העליונה ברום ערכה. </p>
						</div><!-- .entry-content -->
					

				
					<h1 class="entry-title">תתיד</h1>
					
					<div class="entry-content">
					<p>תתיד. ההויה היא מלאה תמיד תנועה גשמית ורוחנית. פועלת היא את ערכי חייה מלמעלה למטה, בדרך ישרה, מהתכנים הכלליים העליונים על הפרטיים השפלים, ופועלת גם כן מלמטה למעלה, מהפרטים על הכללים, מהתחתונים על העליונים. דוגמא זו אנו רואים באורגניסמוס החי, וברוח האדם, במעמדו הרוחני כשהוא לעצמו, וגם בהיחס המשותף שבין הגוף והרוח. </p>
						</div><!-- .entry-content -->


					
					<h1 class="entry-title">תתטו</h1>
					
					<div class="entry-content">
					<p>תתטו. כשהשכחה מתגברת, האותיות המחשביות מתפזרות, ואינן חוזרות לקיבוצן הכללי כי אם על ידי ההארה הרוחנית, המחזרת את הזכרון למכונו. וכשם שהדבר נוהג ביחידים, כן הוא נוהג בציבור, באומה בכללה. שינויי הדיעות והשאיפות המרובות, כשהן בכלי אחד, מאירים הם זה את זה. וכשיש איזה מיעוט אור וקלקול יסודי, השכחה מתגברת, וכל אחד איננו תופס כי אם את חלקו, ומביט בזעף על של חבירו, והריב מתחולל. וזאת היא עבודת הקודש של תלמידי חכמים, להרבות שלום בעולם, להשיב את הזכרון הכללי על כנו ממקורו הרוחני, לקבץ את כל הפזורים ולאסוף את כל הנדחים, לעשותם חטיבה אחת בעולם, כמו שהם באמת בעיקר יסודם. שורק כולו זרע אמת.</p>
						</div><!-- .entry-content -->


					
					<h1 class="entry-title">תתטז</h1>
					
					<div class="entry-content">
					<p>תתטז. כשהעינים מתפקחות, רואים בתחילה איך שמהחכמה העליונה מתפשטת כל התורה כולה, שבכתב ושבעל פה, ואחר כך סוקרים בעין בהירה איך מהתפשטותה של תורה מסתעף כל העולם כולו, וכל מעשיו ועלילותיו. מי שהוא בקי בההסתכלות הראשונה, עוסק הוא בתורה ובמצוות לשמה. ומי שהוא בקי גם בסקירה השניה, הוא פועל עם אל תמיד, בכל דרכיו ועלילותיו, וכל שיחתו דברי תורה, וכל פעליו מצוות וקדושות הם. זה הוא החסיד, הנוטל אורח חייו מיסוד חסד ד' המלא הארץ.</p>
						</div><!-- .entry-content -->


					
					<h1 class="entry-title">תתיז</h1>
					
					<div class="entry-content">
					<p>תתיז. לפעמים יש אדם, שאי אפשר לו להיות במנוחה, ומנוחתו האמיתית היא היגיעה. </p>
						</div><!-- .entry-content -->


					
					<h1 class="entry-title">תתיח</h1>
					
					<div class="entry-content">
					<p>תתיח. צריך מסך מבדיל בין הארה עליונה להארה תחתונה, כדי שיתראו כל הפרטים שבתחתונה יפה. והמסך, צריך שיהיה בעביו רק לפי הצורך של מיזוג האור, כדי ליתן את האפשרות של ראיית הפרטים, שלא יבלעו משטף הזוהר העליון. בין הופעת רוח הקודש המשוטט בגבהי עליונים, ובין ההשכלה הנדרשת לבינת תורה, בדרשה והלכה ובכל שכל מעשי, מוכרח איזה הפסק להיות. ולא יהיה מוצלח הדבר כשמבקשים לבטל את ההפסקים הרוחניים, כי אז יתטשטשו הפרטים, והאדם הצריך כל כך להעשיר את עצמו בפרטים, מתנוצצים באור תורה מאוצר החיים השלמים, יהיה משועמם, ומצרי שאול יתגברו עליו. אבל כשעוברים תקופות שהמסך נעשה עב כל כך עד שימש חושך, ואין ההארה העליונה חודרת כלל בעולמות התחתונים, אז יש הכרח להקליש את המסך. ולפעמים עושים את הענין על פי סדר נכון ומודרג, ויש שאי אפשר לבסס הדבר כסדר, וצריכים להבקיע את הרקיע המבדיל, למען יתגלו האורות העליונים בהדרם. ולאחר ההברקה שבאה על ידי הביקוע, חוזר הכל לאיתנו, והפרטים הנם הולכים ונבלטים, ואורה משוערת, המחיה אותם יפה, זורחת עליהם להבהיקם לפי מדתם.</p>
						</div><!-- .entry-content -->


					
					<h1 class="entry-title">תתיט</h1>
					
					<div class="entry-content">
					<p>תתיט. כמה פשוטה היא ההשכלה, שאי אפשר שיהיה בעולם דבר לבטלה. וכמה מאיר הוא הרעיון, שכל הגה ורעיון, וקל וחומר דיבור ומעשה, שעושים בדבקות אלהית, ברצון ובשכל, שהכל הוא חי ופועל, ופעולתו היא בודאי לטובה, להוסיף חן, חסד וברכה, בעולם. ומברכת העולם כולו, מתברך בודאי זה הפרט, גורם הברכה. </p>
						</div><!-- .entry-content -->	
					

				
					<h1 class="entry-title">תתכ</h1>
					
					<div class="entry-content">
					<p>תתכ. באמת חסרון רוח הקודש בישראל הוא לא חסרון שלמות, כי אם מום ומחלה, ובארץ ישראל היא מחלה מכאבת, שהיא מוכרחה להרפא. כי אני ד' רופאך.</p>
						</div><!-- .entry-content -->


					
					<h1 class="entry-title">תתכא</h1>
					
					<div class="entry-content">
					<p>תתכא. איני יכול לזוז מהדבקות האלהית, ועל כן אני מחוייב להשתדל שאראה את האור האלהי ונועמו בכל מילי דרשות, בכל דיבור ובכל מעשה ותנועה, בין של עצמי בין של אחרים, וקל וחומר להרגיש את גילוי האור העליון דרך צינורות האמת והצדק בכל התורה כולה, גם בפשטיה ובהויות ההלכותיות והפלפולים. וזהו הטעם מה שאני נוטה תמיד לצדד את הפלפול באופן ההגיון הרעיוני, שיש בו גם כן רגש הלב, והכל הוא מתוך הנטיה הפנימית, שאני חפץ בכל לב שהאור האלהי בתענוגו ואורו יהיה מגולה לכל, ושהכל יתעדנו ויתענגו בו. והנני צריך אימוץ תמידי שלא לזוז ממעלה זו, ולהרבות את אורה, ולסול יפה את מסילתה, ולהכליל את כל דרכי הלימוד וההנהגה בדרך כללי זה, שהוא אורח צדיקים ההולך ואור עד נכון היום. וההתאמצות של ההדרכה בחלק התורה העצמי, שהנטיה הנשמתית מסייעה לה, היא הדרך היותר בטוחה של הכיוון לשורש הנשמה, והנהלתה באורח הראוי לה. ואף על פי שהעולם כולו נדמה לו שאין לו שייכות לזה כלל, מכל מקום יש בתוכיות הלב נטיה להאיר אור ד' באותה הנקודה שהרגש עם השכל וכל כח החיים מתחברים בו. אמנם כדי להאיר את האור יפה, כדי שיעשה את פעולתו באמת, צריך לשוב בתשובה גמורה מאהבה, ולפי גודל מעלת התשובה יתגדל כח ההשפעה על העולם כולו. ודרך התשובה צריך להיות בכל, במעשים ובמדות, בדיבור ובמחשבה, ומכל מקום אין לדחות כל נקודה טובה, וכל חלק מחלקי התשובה שעולה על הלב, צריכים להזדרז ולהוציאו אל הפועל, בדעת ושמחה ובטחון ועומק אמונה.</p>
						</div><!-- .entry-content -->


					
					<h1 class="entry-title">תתכב</h1>
					
					<div class="entry-content">
					<p>תתכב. רוח הקודש צריך להיות מחובר יחד עם השכל הטהור של האדם. וכששניהם יחד עושים את בניני ההשגה, יצאו הדברים מזורזים יפה ומלובנים כראוי. </p>
						</div><!-- .entry-content -->


					
					<h1 class="entry-title">תתכג</h1>
					
					<div class="entry-content">
					<p>תתכג. ההרגשה הפנימית שיש שייכות לנשמת היחיד עם כל צרור החיים של כל הנשמות כולן, והנשמות של העבר מקושרות עם אותן של ההווה, וכולן עם הנשמות של העתיד, ובכללות כולן הטוב והקודש מאיר מאד, ומזהיר כזוהר הרקיע, כל מה שהרגשה זו תתגדל ביותר, וכל מה שתכריע ביותר אליה את המעשים, ואת רגשי הנפש כולם, כן יהיה האדם יותר מוכן לשפעה ואצילית.</p>
						</div><!-- .entry-content -->


					
					<h1 class="entry-title">תתכד</h1>
					
					<div class="entry-content">
					<p>תתכד. האיש היחידי המשתוקק אל טוב ד', צריך להרגיש בעצמו איך שנשמת חייו היא תמצית גדולה של הויה עליונה ורוממה, שהיא מקושרת עם כל אותן הסיבות העליונות שהן מסבבות את הוייתה ותיאורה. ובזה יתעלה מעוף מחשבתה וחשיבות רצונה, והטוב העליון, מפנימיות חסד עליון, יגלה עליה.</p>
						</div><!-- .entry-content -->


					
					<h1 class="entry-title">תתכה</h1>
					
					<div class="entry-content">
					<p>תתכה. לעולם צריך שהאדם ירגיש שכלפי מעלה אין שום כילות, רק חסד ורחמים, אור, נחת, עונג, עדן וטובה, הולכים ושופעים, והאדם יכול לקבל, ירחיב פיו וימלאהו. ובכל דבר טוב, בכל תורה וכל מצוה, יראה בעיניו איך שאין קץ לאוצר החיים והטוב שהוא שואב, וימלא תמיד זוהר ונחת, וישמח בחלקו אם רב ואם מעט, כי אין לשער לגודל הערך של המעט דמעט. והעבודה העליונה של השבחת ההויה כולה, עם כל עשרה וכבודה, המסורה בידו מידי צור עולמים, תשגבהו ישע, וידגל תמיד בשם אלהיו.</p>
						</div><!-- .entry-content -->	


				
					<h1 class="entry-title">תתכו</h1>
					
					<div class="entry-content">
					<p>תתכו. בתמיד היה כלול כל ניצוצי החיים של הנפש הבהמית של כל ישראל, והיה מתעלה בכללו על ידי הקרבתו, ועמו היו מתעלים כל ניצוצי החיים שירדו בכל עונה מעונות היום על ידי ההליכה השפלה של החיים. ולא עוד אלא שהיו מתרוממים הכחות היורדים, והרגשות והרצונות המחשבות והמעשים הנגררים עמהם, למעלה למעלה, והיו העונות מתכפרים, ורישומם נמחק, והם מתהפכים לזכיות, ואור ד' מתדבק ומתחבר עם נשמת האומה כולה על ידי עליה זו, קרבני לחמי לאישי. ורשימה גדולה מעליה זו ירגיש כל אחד מישראל לפי מעלתו, מאמירת פרשת התמיד בכל יום, שהיא עושה בסגולתה מעין פעולתה העליונה של העשיה הגמורה. וכפי אותה המדה שהמעשה הגמור הוא יותר חזק מהאמירה, היו כחות החיים יותר חזקים, וממילא גם כחות הבהמיות וירידתם העמוקה יותר חזקה, וממילא היתה העליה יותר אמיצה, וצריכה לכח יותר מרובה. כמובן יש להחיים, המפעמים בכח רב, ערך יותר עליון, באין ערוך ואין דוגמא כמעט, מאשר להחיים שהם רק צל חיים לגבי החיים הגמורים כשהם מלאים בחילם, בעת אשר הכבוד עומד במלא קומתו וזיו חייו, בבית חיינו. אבל חסד עליון אינו עוזב אותנו, וגם בעבדותנו בחר בנו לחלקו, ומעשינו הקטנים עם שיח שפתותינו עושים גדולות ונצורות, שבמלאת החיים בכל צביונם רק אז יגלה ערכם הנשגב.</p>
						</div><!-- .entry-content -->


					
					<h1 class="entry-title">תתכז</h1>
					
					<div class="entry-content">
					<p>תתכז. אף על פי שצריך לשוב בתשובה גמורה מכל חטא, וראוי גם כן לקיים את כל גדרי התשובה עם כל הפרטים היותר מדוייקים כפי מדת היכולת, בכל ההתאמצות והחשבון ההגון, וקל וחומר בדברים שבין אדם לחבירו, מעניני גזל וכיוצא בו, שהתשובה נצרכה ומוכרחת מאד, אף על פי כן, כשמרגיש בעצמו עדיין חוסר שלמות בתשובה והשלמתה, אפילו בדברים רבים, וימצא את עצמו מעוכב ממנה, אף שהוא צריך להצטער על חסרון זה, ולהתאמץ להשלימו, מכל מקום גם כשלא עלתה בידו להשלים את התשובה, אפילו בדברים שבין אדם לחבירו, שבודאי מעכבת היא ההשגה המעשית, אך בכל זאת משום עיכוב שבעולם לא יערבב את הרחבת הדעת העליונה, ואת השמחה הרוחנית בהשגה ובדבקות האור העליון. ויחשוב תמיד בדעתו שהוא מטיב לכל העולם כולו במה שהוא מרבה אור אלהי בנפשו הפרטית, שהיא תמיד כלולה בכללות העולמות ובכללות הנפשות ובכללות נפשות ישראל ביחוד, אם כן הוא מאיר ומטיב בזה גם כן לנעשקיו, ויש בזה גם כן איזה תיקון של ההיזקות שבין אדם לחבירו, אף על פי שאינו מספיק, מכל מקום אין לו להתערבב ולהתבטל בשביל החשבונות שאינם כל כך ברורים, או אינם מוכנים להוציא אל הפועל. וקל וחומר כשלא תעלה בידו מההפסקה אלא המניעה הרוחנית, ובפועל לא יתקן עדיין יותר משלא היה מתעלה בהעילוי הרוחני, לא ימנע טוב מעצמו ומהכלל, ויקבל באהבה את כל שפעת אור ד', וד' הטוב לא ימנע טוב להולכים בתמים.</p>
						</div><!-- .entry-content -->


					
					<h1 class="entry-title">תתכח</h1>
					
					<div class="entry-content">
					<p>תתכח. הגבהנו את היסוד של נפש הבהמית שלנו, ושל כל העולם כולו, אז בצאתנו ממצרים, לאט לאט, ממועד יציאתנו משיעבוד עם שבשר חמורים בשרם. והננו הולכים ועושים זה תמיד בפרק זה. מתחילים אנו עם העומר, מאכל הבהמות, המקור שהן שואבות ממנו כח החיים שלהן, ונפשנו הבהמית, ונפש העולם כולו, מתרוממת לאט לאט, מטהרת מטומאתה, מזדככת ומתעלה, יוצאת מצורת בהמה לקבל אור צורת אדם, יוצאת מתכונת שעורים לתכונת חיטים. ואנו באים לחוג את חג השבועות, יום אשר עמדנו בקומה הרוחנית הגמורה שלנו, וזיו הקוממיות מתחדש עלינו בכל שבועות. חמושים אנו בכל כח עז החיים של נפש הבהמה, והיא בעצמה עלתה, נתעדנה ונזדככה, ועז לה ויפעה לה, נטהרה וצוחצחה, והיא מוכנת להתחבר בחיבור אמיץ לצורת האדם השלמה, שאור הדעת העליון, האצילות הגמורה, שורה עליו. הדעת העליונה בשני ערכיה הכלליים, הדעת המעשית, והדעת השכלית הרוחנית העיונית, שתיהן בחוברת עולות ברוממותן בשתי הלחם של חיטים, מאכל אדם, מאכל הנותן דעת. גם התינוק אינו יודע לקרא אבא ואמא עד שיטעום טעם דגן, אבל הדעה המובלטת בבירורה בחטה, היא שכוללת כ"ב אותיות הדיבור במספרה, ותחת האלמות הבהמית, קול התור של תורה, דיבור המלא, נשמע בארצנו. </p>
						</div><!-- .entry-content -->


					
					<h1 class="entry-title">תתכט</h1>
					
					<div class="entry-content">
					<p>תתכט. רק סמיות עינים גורמת, שלא תוחש לעין כל תכונת העבודה האלהית על פי ההרצאה הרזית דוקא, שדוקא היא, העליונה והעמוקה שבביאורים, היא הפשוטה שבפשוטות. אי אפשר לומר שהתכנים הרוחניים לא יהיה לנו עסק עם מציאותם, כי אם עם הרשמים שהם עושים עלינו, כמו שאי אפשר לומר זה בהתכנים החומריים. אותה ההרצאה המספקת את כל חזיונות ההויה, אין לה שום יסוד אלא חידושה וספיקה. וגם אם יהי כדבריה, אין כאן שום הפסד בתוכן העליון, שהוא מבוקש שלנו. סוף כל סוף הרשמים הם נמצאים, וסדר יש להם בפנימיותנו, והפנימיות הזאת היא כוללת רבים רבים מאד, הנה עולמים לפניך. כשהתכנים הרוחניים הנם משפיעים בהרחבה, כשהם מסודרים יפה, כשמהלכי החיים והמציאות אינם מנוגדים בינם לבין עצמם, ובינם לכל הספירות שביש ושבאפשר להיות, הכל מסודר והכל עומד בנחת. המחשבה הכללית והמקורית העליונה סוקרת מגמה כללית עליונה, ועליונה שבעליונה, וסוקרת גם כן מגמות אין סוף בפרטים ובפרטי פרטים, שואפת שהכל יתאים, הכל יסייע זה את זה. הקשבה יש לתחתון מצד העליון. כל מה שההקשבה תתחדד יותר, כל מה שצינורותיה יתפתחו יותר, כן יהיה האושר יותר גדול, כן ישתפך עונג, שלמות, עדינות וברכה, בכל. החשק לעליון שבעליון, הצמאון למילוי עצת קדוש ישראל, העצה הנובעת מהתגלות המחשבה הרוממה שמעל לכל המחשבות. קובע בעולם חותמו. בשכל, ביושר, במוסר, בעבודה ובחיים, הוא נחתם. והכל עובדים עבודת אין סוף, ושואבים ממנה חיים.</p>
						</div><!-- .entry-content -->


					
					<h1 class="entry-title">תתל</h1>
					
					<div class="entry-content">
					<p>תתל. כשנשמה גדולה הולכת ומתעלה, הרי היא מטבעת חותם של אצילות, של טוהר וגדולה עליונה, על כל ההויה. זהו יסוד החזיון של צדיק יסוד עולם. נקודה פנימית היא הנשמה הצלולה והרוממה, כל הנשמות כולן וכל מעשיהן, כל כחות היש וכל גילויי החיים, הולכים הם רק לשכלל את הוייתה. העולם מחוסר הוא מגמה כל זמן שאין נשמה עליונה זורחת בו. וכיון שהיא באה, ומאירה באור יקרתה, הרי העולם משתכלל, ושמים וארץ שמחים כשמחת יצירתם.</p>
						</div><!-- .entry-content -->


					
					<h1 class="entry-title">תתלא</h1>
					
					<div class="entry-content">
					<p>תתלא. אין שום חשש גאוה בהרגשת הטהרה הפנימית, בעומק הדעת, וגילוי הנשמה.</p>
						</div><!-- .entry-content -->
					

				
					<h1 class="entry-title">תתלב</h1>
					
					<div class="entry-content">
					<p>תתלב. העונג היותר גדול הוא, מה שמתענגים על העונג של ה' מצד עצמו. זה תפיס ברעותא דליבא, אף על גב דלא תפיס בשום מחשבה. וכל מגמת השכליות התורניות והעבודות כולן, הן כדי לפתח שבילין לעונג בהיר עליון זה, שאין קץ להעילויים שבו, ומדרגותיו אין להן תכלית וקץ. ובכל עת שהנשמה מציירת נטף אחד מעדן עליון שבעליונים זה, נעשית מדושנת עונג, ואור האהבה ממנה הוא נובע. ושיר השירים מיוסד על נקודה זו, המתגלה באהבה בתענוגים, שכל עדוני עולמים הם רק ניצוצים קלים מאור זוהר עדן נחלי תענוגיה. אשרי המחכה לאור עדן זה, עין לא ראתה אלהים זולתך יעשה למחכה לו. </p>
						</div><!-- .entry-content -->


					
					<h1 class="entry-title">תתלג</h1>
					
					<div class="entry-content">
					<p>תתלג. הזמנים אינם דומים זה לזה בהשפעתם על רוח האדם. יש שהאדם מסוגל לקלוט את האור הרוחני שבתורה, ומרגיש אז הופעה גדולה מכל דבר שבתורה, ואינו מסוגל אז להרגיש את הרוחניות שבמהלך השכל וההרגשה הרוחנית הטבעית שלו, ולפעמים מתגברת ההופעה דוקא בצדה הטבעי, ומצד התורה מתעלם אז. וכל אחד צריך ללכת דרך אותו הפתח שנפתח לפניו באותה שעה. אמנם, אם ירצה לעלות מההרגשה הטבעית אל התורה, לא יש בזה צד הפסד כל כך, אבל בעת אשר הרגשת האורה התורית מתגברת, ואור ההרגשה הטבעית נעלמת, אסור להניח את ההופעה של התורה לתור אחרי מראה עינים של ההרגשה הטבעית, ועל זה שנינו, המהלך בדרך ושונה ומפסיק ממשנתו ואומר מה נאה אילן זה ומה נאה ניר זה מעלה עליו הכתוב כאילו מתחייב בנפשו. ותמיד יהיה האדם נוטה לפתח בקרבו את ההרגשה של בהיקת אורה של תורה. דדיה ירווך בכל עת באהבתה תשגה תמיד.</p>
						</div><!-- .entry-content -->


					
					<h1 class="entry-title">תתלד</h1>
					
					<div class="entry-content">
					<p>תתלד. שאיפתי גדולה היא לחבר את התורה הרוחנית עם התורה המעשית. בימים הראשונים, בימי הנביאים בודאי, היו שתי התורות מחוברות בחיבור גמור, וגם בימי התנאים והאמוראים גם כן, ומהלך התלמוד הירושלמי הוא בודאי בצורה של איגודם של שני חלקי התורה הללו. אמנם חתימת הבבלי באה לתן האפשרות לאור התורה שיאיר גם במחשכים. והזמן דורש כעת להחזיר את ההופעה לאיתנה.</p>
						</div><!-- .entry-content -->


					
					<h1 class="entry-title">תתלה</h1>
					
					<div class="entry-content">
					<p>תתלה. מי שיש לו נשמה, כל מיני האותיות מאירים בו, גדולות, בינוניות וקטנות. על כן הוא מסתכל בסודות התורה והחכמה, עושה מעשים גדולים מאד, ושואף אליהם בכל לבבו ועצם מהותיותו, ומבין ומחודד הוא בכל דרך חכמה ותורה, בגדולה שבמדות הידיעה הלימודית, בחריפות ובבקיאות, בחשק גדול, ויודע גם כן בעסקי העולם וכל הנימוסים המעשיים, ובקי בחכמות הגשמיות וכל ציוריהן. וכל אלה המעלות הנן מקושרות זו עם זו. וגם מי שלא בא עדיין למדה זו, מכל מקום צריך לשאוף ולחשוק לבוא למדרגה עליונה זו, והתשוקה היא סוללת את הנתיבות איך להתעלות בעילוי הממשי. ונשמת שדי תבינם.</p>
						</div><!-- .entry-content -->


					
					<h1 class="entry-title">תתלו</h1>
					
					<div class="entry-content">
					<p>תתלו. התחלפות האותיות הנפשיות. הברקים הרעיוניים הולכים ושבים, מתרוצצים כלפידים. וכל מה שיעסוק האדם יותר בתורה ובמצוות, ויזכך את מדותיו, ככה יהיה המרוץ של ההתנוצצות יותר מסודר, ומביא לידי ישוב הדעת ותכלית נעלה.</p>
						</div><!-- .entry-content -->


					
					<h1 class="entry-title">תתלז</h1>
					
					<div class="entry-content">
					<p>תתלז. המחשבה על דבר הנצחיות, והשאיפה להיות מרגיש בפנימיות מהותו נטיה אליה, היא מבררת יפה את כל עסקי השעה של האדם.</p>
						</div><!-- .entry-content -->


				
					<h1 class="entry-title">תתלח</h1>
					
					<div class="entry-content">
					<p>תתלח. כל המצבים של האדם נדרשים לו לצורך שכלול עצמו ושכלול העולם כולו, ולא יקוץ אדם בשום מצב שהוא נמצא בו, ויתנהג למלא את חובותיו כפי דרישת מצבו. ואפילו אם ישנם חובות כאלה שאינם לפי רוחו ותכונות נפשו, מכל מקום מאחר שהמצב מחייב כך, יעשה הענינים ברצון ובמתינות. ולא יחשוב שאין לעשות דבר כי אם במה שהתענוג הרוחני ניכר, כי לפעמים הפעולה של הכפיה טובה מאד.</p>
						</div><!-- .entry-content -->


					
					<h1 class="entry-title">תתלט</h1>
					
					<div class="entry-content">
					<p>תתלט. גם אם נתאר את הכל ברצון, הננו קרואים לומר שכל החזיונות שהם חוץ מהרצון הנם כלולים, וכל התוכן של החיים הוא בשביל ההתאמה אל הרצון היותר כללי ויותר נשגב מכל, הרצון שכל נטיותיו הנן עשויות בפועל. וזאת היא באמת אחת מההבנות שהרצון המוסרי של יסוד הקודש מתגלה על ידן.</p>
						</div><!-- .entry-content -->


					
					<h1 class="entry-title">תתמ</h1>
					
					<div class="entry-content">
					<p>תתמ. כל המדע הוא כדי להתאים אותנו עם היש האמיתי, וכיון שיסוד היש הוא רצון הישות, ממילא ההתאמה עם רצון הישות הוא הגובה היותר עליון. ומוכרח הדבר שכל נטיות חיינו יהיו מכוונות להסתגלות זו. והננו באים לשמח בשמחת תורה ומצוה יותר, מרב כל.</p>
						</div><!-- .entry-content -->


					
					<h1 class="entry-title">תתמא</h1>
					
					<div class="entry-content">
					<p>תתמא. אמנם הדעה העליונה מוכרחת להתרומם עוד יותר, ובענות צדק תאמר, שתואר הרצון הוא אחד מהתארים של הגודל שאנו מבקשים, והוא רק אצילות צמצומית מאור אין סוף. וכתר עליון, אף על גב דאיהו אור צח, אור מצוחצח, אוכם הוא לגבי עילת כל העילות. לא בחנופה, כי אם בטהרה ובגבורה אנו אומרים אומר מלא זה, כליל חכמת אמת. </p>
						</div><!-- .entry-content -->


					
					<h1 class="entry-title">תתמב</h1>
					
					<div class="entry-content">
					<p>תתמב. כשאנו מתרוממים לגובה של מדע, שכוחותינו, אפילו המוסריים, נתראים בו כנכשלים, הננו אחר כך מתחדשים באור חיים חדשים, וזיו יותר מאיר, דוגמת המלאכים הנשרפים בנהר דינור וחוזרין ומתחדשין. סוף כל סוף יש עילוי לאין תכלית, והעילוי המחודש בא אחר הריסת העילוי שקדם לו, וזהו עומק טוב העליון, גבורת החסד, מנצפ"ך. </p>
						</div><!-- .entry-content -->


					
					<h1 class="entry-title">תתמג</h1>
					
					<div class="entry-content">
					<p>תתמג. כל מה שהוא ראוי להעשות, כבר הוא טבוע במהות השכל וההויה הרוחנית המקושרת עם כל יסוד המציאות. וכיון שנעשה להיפך ממה שראוי להעשות, הרי הדבר מהרס את היקום, כמו מי שמתנהג בסידור גופו באופן המנגד לתנאי החיים שלו. אמנם אם אין הגילוי של ההשתלשלות מגיע לרשימה נפשית, אין ההרס פועל. התורה כולה היא המסקנא האחרונה של התוצאה של האורה האלהית, ההולכת וזורמת בעולמים, ומגיעה עד חידור התוכי של החיים. ישראל נזדככו כל כך, עד כדי הרגשה זו של אי האפשרות של היפוך הסידור העליון, המקיף והחודר. האבות הוטבעו כבר בזה במעלת רוחם, ובניהם נזדככו בכור הברזל, עד שבאו בתעלומה פנימית לידי מדה זו. והידיעה הפנימית היא הידיעה המרגשת שבזמן שהיא כבר באה לבגרותה, מוכרחים הם תנאי החיים ללכת על פיה, ואם לא יהיה מדריך עליון להוציא אל הפועל את גילויי החיים בהנהגה לפי הידיעה הפנימית, אז העולם מתמוטט וצרת החיים גדולה. וההארה באה, אור ד' נגלה על הר סיני, למשה הראה אוצר טובו וסוד הדר זיוו, להורות תורה, מורשה קהלת יעקב, לבסם עולם ומלואו. לפי זה כל חסיד, כל דורש מוסר וצדק, כיון שהגיעה דעתו לגלות רז מוסרי, הרי העולם כולו תובע את תפקיד מלוי החובה המגולה. לא עשה כן לכל גוי ומשפטים בל ידעום. על כן אינם מצווים, ואין מהלך הטבע פועל על ידם ביחס להדרכתם התורית. זהו רז מיוחד לישראל. </p>
						</div><!-- .entry-content -->
						

				
					<h1 class="entry-title">תתמד</h1>
					
					<div class="entry-content">
					<p>תתמד. לפעמים יש שצדיק עליון מוכרח לפול ביאוש, ואינו מוצא לעצמו צד זכות, וכדי להחזיק את מעמדו הרוחני מוכרח הוא לחשוב שלפי מדת אצילות נפשו עומד הוא ממעל להמדה המעשית. אף על פי שאין עולה כלל על לבו להשתמש בסברא זו להקל חלילה אפילו בקוצו של יו"ד מכל דקדוקי תורה ודקדוקי סופרים, מכל מקום זה הרעיון בעצמו פועל בקרב לבבו של זך הנפש הרהור של גאוה, שבזה בא לו אותו הערך של שמינית שבשמינית הנדרשת לו. ובעולם פועל רעיון זה לעבור על פשע, ולהקל את התשובה מכל הרוצים לשוב באמת בכל לבבם ובכל נפשם.</p>
						</div><!-- .entry-content -->


					
					<h1 class="entry-title">תתמה</h1>
					
					<div class="entry-content">
					<p>תתמה. ההשגה האלהית, כשם שהיא רחוקה מכל משיג, אפילו מעליון שבעליונים, כך היא קרובה לכל, ואפילו הדומם יש בו כח זה של השגת אלהות, מפני שאין קץ ותכלית לגדולה ולענוה האין סופית. ואין בהשגה האלהית חלקים, רק כל מה שמשיגים, משיגים את הכל. ואין בה לעולם גמר וסוף, כי אם כל נקודה של כל, היא מכינה לנקודה של כל עליונה. כל השגה אלהית, אפילו הגסה והקטנה שבהשגות, היא עולם מלא ויקר מכל החכמות והמדעים, ומכל העושר והכבוד, שבכל העולמים כולם.</p>
						</div><!-- .entry-content -->


					
					<h1 class="entry-title">תתמו</h1>
					
					<div class="entry-content">
					<p>תתמו. כל אדם יכול להעשיר את כל העולם כולו מאוצרו הרוחני, אם יהיה לו כח לגלות אותו, ולאו דוקא חכם ומלומד, כי אם גם אדם פשוט, כי אין ערוך להעושר שבעצמיותה של הנשמה בטבעה, שהיא נר ד' בעולם.									</p>
						</div><!-- .entry-content -->


					
					<h1 class="entry-title">תתמז</h1>
					
					<div class="entry-content">
					<p>תתמז. שמחה, עבודה, שלוה, עונג, זהו השעשוע העליון שצדיקים זוכים בו, כל אחד על פי פעלו. וכשאורות הללו מתחברים יחד, אז רוח הקודש מקשקשת כזוג.</p>
						</div><!-- .entry-content -->


					
					<h1 class="entry-title">תתמח</h1>
					
					<div class="entry-content">
					<p>תתמח. בנקודת רצון האדם הבחירה מונחת, חפשית היא להטות אל הטוב או אל הרע. כל שבעולם יש בו נטיה כמוסה זו. רוצה האדם ופונה אל הטוב, כל שבעולם, לפי הקישור של כח המושך הרוחני שלו, נמשך אל הטוב, והרי הוא מעלה את הכל, ומאיר את הכל. לא רצה, הרי הוא מטה את הכל לצד הרע והחושך, בנטותו את רצונו לזה. הצדיקים מעלים את העולם כולו, מפני שרצונם הוא גדול ואדיר מאד, ואין קץ להתפשטותו, מפני שהוא דבק באור האלהות, ונעשה מעין דוגמא של מעלה.</p>
						</div><!-- .entry-content -->


					
					<h1 class="entry-title">תתמט</h1>
					
					<div class="entry-content">
					<p>תתמט. שורש האמונה הוא בחכמה. מתוך שיש חכמה כמוסה בנשמה, שהיא מכירה על ידה בגודל האמת האלהית, אלא שאינו יכול להוציא אל הפועל את הפרטים, מתוך כך הוא מתקשר הרבה להאמין בהפרטים, שהוא מרגיש בפנימיות לבבו שהם הם מגלים את האמת הגדולה בכל האופנים שדרכה להגלות, במעשה, דיבור ומחשבה, ברגש, בדמיון, במזג ובנטיות נפשיות, ובמעוף חיים פנימי ועליון מכל הגיון לבב ומכל הקשבה מוגבלת.</p>
						</div><!-- .entry-content -->


				
					<h1 class="entry-title">תתנ</h1>
					
					<div class="entry-content">
					<p>תתנ. בעלי החכמה העליונה מכשירים את העולם להתקשר בקודש של האמונה. הם מעירים בעולם צמאון אל הנשגב והנצח, ובזה הם בונים את יסוד העולם, את השלום החברותי, ואת עוצם הטוב להשלמת הנשמות בחיי עולם.</p>
						</div><!-- .entry-content -->


					
					<h1 class="entry-title">תתנא</h1>
					
					<div class="entry-content">
					<p>תתנא. התפילה היא עושה מהפכה ממש בעולם הפנימי לטובה, ולעומתה מתגדלת המהפכה לטובה בעולם החיצוני כולו, ביחוד באותן הקוים ששני העולמות מתחברים הם זה בזה. ונמשלה תפילתן של צדיקים כעתר, מה עתר זה מהפך את התבואה, אף תפילתן של צדיקים מהפכת מדותיו של הקב"ה ממדת רגזנות למדת רחמנות.</p>
						</div><!-- .entry-content -->


					
					<h1 class="entry-title">תתנב</h1>
					
					<div class="entry-content">
					<p>תתנב. העולם כולו מתבכר בחג השבועות. מה שצדיקים מרגישים בתוכיות לבבם בשבועות, אין כל העולם כולו כדאי לו. כל העולם שמח, כל העולם גדול הוא, כל הארץ היא של ד' בגילוי עליון, וישראל מתעלים להיות סגולה מכל העמים, ונשמתם של ישראל נראית בבהירותה הצחצחה, והאהבה והחבה היתירה לכל נשמה ונשמה מישראל, לכל אחד בפני עצמו, מתגדלת לאין קץ ממש. כל אחד מישראל הוא מתגלה בתפארת עליונה, בהדר קודש, כאבן חן שאין לו ערך וקצב, סגולה, סגולה נפלאה. אי אפשר לעולם לסבול את האור של שיר השירים בשבועות, מוכרחים להסתיר את גודל היקר ברות. השמחה והתענוג מתאחדים בהרכבה ממוזגת, מאוחדת ומורכבת, ברב שלום ונועם עליון. רוח הקודש מתגלה בכל לב, העולמים הרוחניים מתמלאים זיו ונהרה, הכל שש והכל רועד, ארץ יראה ושקטה. כנסת ישראל מתעלה, הרוחניות הישראלית של כל הדורות ושל כל העולמים עולה למרומיה, שואבת את האור ממקורו, פיה מלא נעימות, היא שואפת אל תוכה את כל התענוגים של הבשמים שבעדנים, גני העדנים מפיחים ריחם הטוב, מה נעים, מה ערב, כל הנשמה תהלל יה. הרצון מתעלה, השכל מתרחב, מתפשט ומתמלא אורים, אורים גדולים. טוב ונעים, נחמד ואהוב, יום שמחת גילנו, יום מתן תורתנו, יום הבכורים, יום החמישים. </p>
						</div><!-- .entry-content -->


					
					<h1 class="entry-title">תתנג</h1>
					
					<div class="entry-content">
					<p>תתנג. תפילת ערבית רשות בפני עצמה היא. ההשגה של העולם כמו שהיא בתוכיות רוח האדם, היא מלאה בכל תכניה, אינה צריכה להיות מתחשבת עם כל סתירות מצד מה שממעל לה ומתחתיתה. והאדם בהיותו יודע שאי אפשר שהאני הפנימי לא יהיה ספוג מהכל העליון, וממקור הכל, הרי הוא מתעלה מרוחו פנימה, ויודע איך להוקיר את כל ההתרחבות הרוחנית שבפנימיות אור הוייתו. הוא ידע אז איך להתרחב ולהתרומם, איך להגביר את אור הטוב עד כדי העליוניות של הפיכת כל חושך לאור גדול, לאור ד' וטובו. </p>
						</div><!-- .entry-content -->


					
					<h1 class="entry-title">תתנד</h1>
					
					<div class="entry-content">
					<p>תתנד. צריך לחפש בחדרי הנשמה, למצא בה הכל, למצא בה כל העולם וכל התורה. באות היחידית של התורה, כל נשמה של ישראל אינה ריקה ממנו, כל התורה כולה כלולה. רק צריך למלא ולחזור ולמלא את האור של האות, עד שיחולל אורות של אותיות באין סוף ותכלית.</p>
						</div><!-- .entry-content -->


					
					<h1 class="entry-title">תתנה</h1>
					
					<div class="entry-content">
					<p>תתנה. האור החי הנובע מהקדושה העליונה, מחולל שמחה וגבורה בכל מקום שהוא בוקע ומתפרץ לגלות שם את כחו. האור הפנימי שהנשמה מפכה מתוכיותה, צריך תמיד להתפגש באור המקיף שחודר מן התורה, מאור עליון הכללי המופיע בעולם. בכל יום ויום צריכים לעסוק באיכות החיבור היפה של האורות הללו. כל הקולתור העולמי הוא תולדה מחיבור אור עליון זה, ומצד החיצוני שלו.</p>
						</div><!-- .entry-content -->
					

				
					<h1 class="entry-title">תתנו</h1>
					
					<div class="entry-content">
					<p>תתנו. הלומד את הקבלה צריך להסיר מלבו את הפחד שמונח בלב מטעם החקירה ההגיונית, שמא הוא פוגם באמונה האלהית, שמא הוא מגשם. אין אלו אלא הבלי תעתועים. הכל יודעים שרוח הקודש מתאמץ הוא להאיר באור האלהי העליון את העולם, והוא מוצא לו דרכיו בהסתכלות בחיי החיים, בהישות הגדולה האלהית, המוכרת בפעולות הרוחניות הרבה יותר מבפעולות הגשמיות. הפעולות הגשמיות אפשר לטעות בהן, אפשר ליחסן לכח דינמי שאין בו אור וחיים, וממילא אינן יכולות להחיות את הנשמה מצד עצמן במדען. אבל הפעולות הרוחניות יוצאות הן בהכרח מיד של מציאות מלאה, שלמות מלאה, עליונה, ודוקא ידיעה שלמה עליונה זו, בעושר פרטיה, היא מגלה את נצחון האחדות העליונה, ומקורותיה העליונים המאירים בצחצחות כל כך נשגבה, עד שהמבטא של האחדות גם כן הוא פחות וקטן לה, ואומרת היא, לפני אחד מה אתה סופר. וכל מה שיתרחב אור החיים יותר בהתרחבות עליונה, לתור את היצירות שיצר רוח אלהים בעולם, להתעסק בהמחשבות של קדושי עליון, שחפץ דעת ד' היה יסוד חייהם, כה יגבר הרוח, וכה תתחדש צורה פנימית אמיצה בקרב ולב עמוק, והיחידים הללו ישפיעו מרוחם עז ואומץ עליון על כל הגוי כולו, ועל כל העולם כלו, ברחמים כלולים מחסד וגבורה. </p>
						</div><!-- .entry-content -->


					
					<h1 class="entry-title">תתנז</h1>
					
					<div class="entry-content">
					<p>תתנז. כשעוסק בתורה בדברים פשוטים, יראה איך ירד האור העליון בצורה נפלאה, עד שנתישב כל כך יפה בעולם המעשה, וירחיב לבבו על היקר הגדול הזה, ועז החיים הללו, הנובעים ממקור קודש הקדשים, המלאים על ידי השביל המקודש של אור ישראל בכל העולם כולו. וידע ברור שהאור הזה, המצומצם כל כך בתיבות ובאותיות, במנהגים, במעשים, בדינים, בפלפולים ובסברות, פוגש הוא את האור העליון, המרומם מכל אלה, ומתרחץ בו, ומשתעשעים הם יחד. ואור חי העולמים מתמלא זיו ועונג גדול מהפגישה התמידית הזאת, שבאה מכח העוסק בתורה לשמה, שעושה שלום בפמליא של מעלה ובפמליא של מטה. </p>
						</div><!-- .entry-content -->


					
					<h1 class="entry-title">תתנח</h1>
					
					<div class="entry-content">
					<p>תתנח. כשיתרומם האדם ברעיונו, ויחשוב שיתנהג בדרכים עליונים במעשה, וכבר מרגיש בו שלוה פנימית, ידע כי לא זאת היא המרגעה, ועוד יטושטשו האורות הללו, הזורחים כעת בתקפם, כדי שיבואו אורות יותר אדירים ויותר בהירים מהם להופיע בו, ובעולם כולו על ידו.</p>
						</div><!-- .entry-content -->


					
					<h1 class="entry-title">תתנט</h1>
					
					<div class="entry-content">
					<p>תתנט. יודעים הם ישרי לב וצדיקים עליונים, שהם הם הנם צינורות שפע החיים ליקום כולו, מרגישים הם את גלי ההשפעה של הטוב שיורד עליהם, ועל ידם בעולם, והרגשתם זאת מלבשתם ענוה ויראה, ומביאתם להתעלות תמיד בזוהר השכל וביקר התכונות. כל נפילה, היא מכשרת עליה כפולה.</p>
						</div><!-- .entry-content -->


					
					<h1 class="entry-title">תתס</h1>
					
					<div class="entry-content">
					<p>תתס. ההתגלות על דבר גודל ערכו של האדם, על השפעתו הגדולה, בשפעת החיים שלו, בגודל רוחו, ברצונו והופעת שכלו, על ההויה, על כל היש, זאת היא חטיבה מיוחדת לישראל. רחוק רחוק מאד הוא העולם כולו מהכרה זו. הכל חושבים שהאדם ביחש להמציאות הוא רק פסיבי, מושפע ולא משפיע, אבל הקטנה זו אין לה כל ערך באמת. ודאי שההארה הרוחנית של סגולת הרוחניות ההוייתית של עצמות המציאות, קשורה היא הרבה עם הידיעה בעצמה. כל מה שהאדם יודע יותר את ערכו, ככה ערכו באמת גדול הוא, וכל מה שיכיר יותר בשפעת החיים ששדירות ההויה השונות מקבלות על ידי ההויה המרכזית שלו, ככה תגדל עצמותה של ההשפעה זו. מובן הדבר שידיעה כזאת אי אפשר לה שתהיה רק ידיעה גרידא. מהות החיים, הרצון וההתמשכות הנשמתית, צריכים להתקשר בקישור אורגני בידיעה זו. וקישור זה צריך שיתהוה על פי סגולה היסתורית ארוכה, וזה הוא גם כן אחד מהדרכים שכנסת ישראל היא מצויינת בהם. ההתבגרות הנשמתית עד כדי ההפעלה על ההויה, אל הפועל יצאה בישראל ביחוד. המוסר הישראלי איננו כי אם מוסר אינדיווידואלי, ולא גם משפחתי ולאומי, ולא גם אנושי כללי, אף על פי שהכל כלול בו, אבל בעקרו הוא אלהי, תורת ד' בורא עולם, תורה שהיא המשכה של היצירה, לא פחות מזה. גדולת הכרה זו היא מורשת ישראל מעולם, והיא גאותם ועזם עדי עד. </p>
						</div><!-- .entry-content -->


					
					<h1 class="entry-title">תתסא</h1>
					
					<div class="entry-content">
					<p>תתסא. בכל יצירה שבעולם, אפילו יצירה אנושית פשוטה, מתגלים המון מחשבות ורגשות הרבה יותר מהגלוי. יש למלא אוצר של הרחבת דעת ורגש גם מכל מאמר פשוט, גם משיחות המוניות, כשם שאין שום בריה בעולם שלא יהיו צפונים בה כחות נסתרים. אבל כל זה כלא נחשב, לגבי כל מה שיש לגלות בכל יצירה שנתגלתה על ידי רוח הקודש. ואופני הגילוי הנם נערכים בכל מדת הקודש לפי ערכה, תורה, נ"ך, ויתר היצירות של חכמים וסופרים, כל אחד ואחד לפי מה ששפע הקודש פעל עליו, בין בגלוי בין בסתר, יש לגלות בדבריו מעמקים רבים. אבל מובן הדבר שאין להעריך כלל את דרכי הגילוי ביצירות אחרות, אפילו באלה שכח הקודש מפעם בהם, לדרכי הגילוי של הספרים שנאמרו ונכתבו ברוח הקודש ממש, שהם עומדים במרכזו של העולם ברוחניות המקורית שבו, ובטבע גמור קשורים הם כל הרעיונות הפרדסיים, כל ההרגשות היותר רחבות ועדינות, כל ההשקפות הגנוזות במעמקי לב, עם האותיות הללו, שגם הם נלקחו מאוצר האורה הכוללת את הכל, ודברי תורה הם רעים זה לזה ודודים זה לזה. בגודל רוח הננו צריכים לגשת אל סדר הלימוד המסור באומה, לדרוש את התורה בפרד"ס, להרחיב את גבולה, להפריח את גידוליה, להגדיל אור וחיים. </p>
						</div><!-- .entry-content -->	
						

				
					<h1 class="entry-title">תתסב</h1>
					
					<div class="entry-content">
					<p>תתסב. אין חומר בעולם שאין קרני אורה שופעים ממנו תמיד בלא הפסק, וקל וחומר שאין הרגשה ולא רעיון רוחני בעולם, שלא יהיו שופעים ממנו המון רעיונות באין שיעור. והוא הדין פעולה ונטיה, מזג ודמיון, הכל נושא פירות ופירי פירות באין שיעור, הכל נובע ממקור החיים והכל חי, והכל מתעלה ומתאמץ להתרבות ולהתפשט.</p>
						</div><!-- .entry-content -->


					
					<h1 class="entry-title">תתסג</h1>
					
					<div class="entry-content">
					<p>תתסג. מקושרים הם זה בזה המדות והדיעות, כחות החיים והפעולות, דרך ארץ וארחות הנימוס, הכרת המציאות וההתפעלות הזכה מיופי של היצירה, עם ההכרה העמוקה בהוד הקודש, ופאר ההוד האלהי. ותומת ישרים מאחדת את הכל, ובאור תורה הכל מתברר, והכל מתמזג למזיגה רוחנית, חיונית, עליונה, המביאה אושר גדול ועליון.</p>
						</div><!-- .entry-content -->


					
					<h1 class="entry-title">תתסד</h1>
					
					<div class="entry-content">
					<p>תתסד. העולם מתעלה תמיד, מפני ששורש העולם מתמלא תמיד אור חכמה, וכל מה ששורש הזמן עובר יותר ויותר, החכמה מתרבה, בישישים חכמה ואורך ימים תבונה. ומתוך כך הענפים כולם, שהם האנשים כולם, וסדריהם, ותכונות רוחם הפנימיות, וכן היצורים כולם, מדומם, צומח, וכל החיים כולם, הרי הם מתבסמים ומתעלים. הכל מקשיבים לקול החכמה העליונה, ונועם הבינה שופעת בהם בגניזה גדולה. וצדיקים המסתכלים בשורש העולם, ונטיית היראה שבלבבם, שהיא ראשית חכמה, היא מפני ד', שהוא שרשא ועיקרא דכולהו עלמין, הם הם המוסיפים אור חכמה בעולם. ומתוך שהחכמה מאירה, מאירה גם כן ברכת הנחת והעונג, והדר השלום מתפשט בעולם, והוא בכללו מתעטר ומתעלה.</p>
						</div><!-- .entry-content -->


					
					<h1 class="entry-title">תתסה</h1>
					
					<div class="entry-content">
					<p>תתסה. העולם עומד לעלות ממעל למצב עבודת האדמה בצורתה האמללה, שתאר קללה יש לה. הזריעה וכל עמלה, הזריה, והניכוש שקדם לקצירה, כל אלה תוצאות של נפילה הן מעקבות החטא, בזעת אפך תאכל לחם. יעלה רוח האדם למעלה, ותענה הארץ לעומתו ברכה עליונה, ירעש כלבנון פריו, וגלוסקאות וכלי מילת מארץ יצמחו, ועבודת האדם, גם המעשית, תקח לה תואר עליון יותר. מעין עליה זו הוא אור המתגלה בשמיטה, בשבת הארץ, שנה של שביתה מכל עבודת הארץ, ודי לאדם בברכת האדמה ממתת ד' עליה, וההתחרות האנושית חדלה, והלב מתעדן עד כדי הכרת אחות כל החיים כולם, ולבהמתך ולחיה אשר בארצך תהיה כל תבואתה לאכול. אמנם, גם יובל גם שמיטה רשמים הם של עולם חדש, שהעולם ההווה איננו מניח לקבוע את כל החותם כולו, אבל מבשרים הם טוב עליון, הבא מזריחה של רוחניות יותר עליונה. אבל בין כך וכך חובת האדם בצורתו המדעית לרומם את עבודת האדמה משפלותה, וזה עושה אור ד' במדע האנושי, ועתידין כל בעלי אומניות שיעמדו על הקרקע, הקרקע תצא מקללתה בחלקה היותר גדול, מפני שהחכמה תגאלנה. אבל כל זאת תהיה גאולת האדם, שהיא רק תכשיר גאולת העולם, אבל גאולת העולם עצמה תתרומם מעל הצורך של עמידה על הקרקע, ולא חובה, כי אם עדן, תשאר עבודת האדמה, ובגן עדן יטייל האדם, ושמה יהיה לעבדה ולשמרה. והעדן עצמו, עין לא ראתה אלהים זולתך יעשה למחכה לו, הוא למעלה מכל עבודה ומכל שמירה. וגם אותו העתיד מרשם הוא את זוהר אורו על ההווה, ובתקופות היותר מאירות תהיה רשימתו יותר נכרת, עד התעלות עליונה, שהכל מתעלה, הכל מתפתח, והכל דולג ודוהר למעלה, הכל שמח, מתרועע, מרנן, ומלא גילה פנימית ושבע שמחות ונחת עדנים, והוד הכל והדר מקור הכל מאיר בחלקיותו של כל אחד. והמוסר ההווי קשור בו, אורו וישעו של הקץ היותר מרומם איננו נתק מהתוכן המוסרי של ההווה, וסוכת עורו של לויתן, הכל לפי מעשיו של כל אחד ואחד. זאת היא הדעה העליונה, הדעה הישראלית, היודעת להוקיר את החיים המוסריים בתפארת נצח הודם, מה שלא ידע כל עם ולשון, ולא תשורם עין כל חכם ערל בשר. ועם כל זה אין העתיד מתעמם אפילו במאומה, ואין גילת הודו מתמעטת, כי אם עוד עולה ומתעלה, בשביל קשרה האמיץ ביקר המוסר, שהוא אמנם לא המוסר האנושי, המוגבל בתחומים כל כך צרים, ובנוי על יסודות שהנפש חופשת להשתחרר מהם, כי אם המוסר הנצחי, המוסר האלהי. אור החיים הוא מצד עצמו, לא רצועות על קרני שור מועד הוא, כי אם עטרת תפארת בראשו של כל צדיק, וצדיקים יירשו ארץ. והתעלות ההויה תעלה, עד שהאניות היותר אמיצה של הכל, תתבצר באמת וטוב ונושאיהם. לכן בארצם משנה יירשו, שמחת עולם תהיה להם. </p>
						</div><!-- .entry-content -->


					
					<h1 class="entry-title">תתסו</h1>
					
					<div class="entry-content">
					<p>תתסו. לכל הצרכים של האדם משתמשים באור המדע, והמדעים המעשיים הולכים ומתפתחים, ונפלאות הם עושים בתקופה זו. וכל האוצר החי הזה צריך הוא להעלותו למטרתה העליונה של העלאת אור הקודש שבחיים, וצריכים אוצרות המדע כולם להפתח לפני היושבים לפני ד', להיות סחרה ואתננה קודש להם, לאכול ולשבעה ולמכסה עתיק.</p>
						</div><!-- .entry-content -->


					
					<h1 class="entry-title">תתסז</h1>
					
					<div class="entry-content">
					<p>תתסז. מצדו של יוסף, כח שור, לא היה צורך לבטל יצרא דעבודה זרה, ומשום הכי לא בטל יהושע אותו, כי חפץ לרומם את העולם בשלמות החיים כולם, שיצרא דעבודה זרה יהפך לאור קודש, מסייע להגדיל את שלהבת הקדושה. וספג לתוכו כל הפזור בשבעים לשון מתוך שמו, יהוסף, בהוספת אות ה' שבו נברא עולם הזה משמו של הקב"ה, והקיבוץ של פזורים הללו הרי הוא בונה את החיים השלמים בהתחלתם, כדוגמת העיבור, שחופפת השליא עליו, ערפל חתולתו. שפת לא ידעתי אשמע, ראשי תיבות שלי"א, שמתהפכת לאור מתוך מחשכים, וסופי תיבות תלמוד, עם אלף נוסף, שהכל מאוחד למטרה נשגבה, אלופו של עולם. והתורה אינה כי אם עונג ולא סבל באמת, ולא אותי קראת יעקב כי יגעת בי ישראל, הסירותי מסבל שכמו. ואז אין צורך ליצרא דעבודה זרה להגנז בדודא דאברא, כפיו מדוד תעבורנה. ובעומק צרה בא חילוץ עליון, זרוזי גרמי, בצרה קראת ואחלצך, אענך בסתר רעם אבחנך, ראשי תיבות אבר"א, על מי ראשי תיבות ק"י, הן הן, נזהא דתורא. מריבה סלה, מ"ס שבלוחות בנס היו עומדין, לרומם גם ס"מ ממעמקים, ולהחזיר הכל לאל נאדר בקודש. מחלב חטה, יצר הרע כמין חטה, ומצור דבש אשביעך, ואין זה דבש של מציאה, שבאה בהיסח הדעת, שיש בה חשש פן תשבענו והקאותו, ואין שום יראה, רק שלא יהיה בך אל זר. ומתוך שלא שמע עמי לקולי, ואשלחהו בשרירות לבם, ילכו במועצותיהם, והעצות הן במדריגה למטה מיסוד הגבורות הממותקות ברב נועמן. לו עמי שומע לי, ישראל בדרכי יהלכו, כמעט אויביהם אכניע, ועל צריהם אשיב ידי, להיות להם כולם עבדים נושאי מנחה, עובדים מאהבה, ישתחוו לו כל אלהים. ומשנאי ד' יכחשו לו, ויתנו עדיהם ויצדקו, ובאה עבודה זרה ומעידה על הקב"ה ובטלה מן העולם, ביסוד ביטולה של עטרת מלכם, שהיא על ראש דוד הנזר והעדות. ויהי עתם לעולם, הזמן בעצמו הוא הנצח, היום כמחר, זהו יום אחד שהוסיף משה מדעתו, זה היום עשה ד' נגילה ונשמחה בו. </p>
						</div><!-- .entry-content -->
						

				
					<h1 class="entry-title">תתסח</h1>
					
					<div class="entry-content">
					<p>תתסח. השתיקה נתבעת בעומק הנשמה, מכל אשר הגיגים עליונים, שבעצמם עומדים הם ממעל לחוג המבטא של האדם, הנם קבועים בתוכיותו. כשבעל המחשבה הדוממת עוסק בדממתו הנשגבה, עולמות רבים הולכים ונבנים, שירות נשגבות מתנשאות בשיא קדשן, וגבורה עליונה בעדן קודש מתרוממת על כל ספירותיו הרוחניות. השתיקה המלאה חיים מאצרת את הוד החכמה אל תוכה. העולם הרוחני והמעשי הולך ומתגלה בחידור עצום, בכל פרטיהם, בכל קויהם היותר מדוייקים, אל החכם העליון, שכרמי מטעיו הנם מסוייגים בהסיג של שתיקה היפה לחכמים. זאת היא הדממה העליונה, המתעלה בהודה על הרוח, הרעש, ועל האש, קול דממה דקה והנה ד' עובר.</p>
						</div><!-- .entry-content -->


					
					<h1 class="entry-title">תתסט</h1>
					
					<div class="entry-content">
					<p>תתסט. התוכן העליון של חכמת הרזים, מתוך שהיא מוכרחת להשתלם על ידי הופעת רוח הקודש, והתגלות נשמה בבינה עליונה, שלמעלה מכל חושי הבשר, והחכמות המוגבלות שהן תוצאותיהן, הוא בעצמו מכריח בהכרח פנימי את ההסתגלות הרוחנית להקשבה עליונה של רוח אלהים. ובני הנביאים היו מתרגלים בהתכנים העליונים, שאין מגיעים לציורם כי אם בהקשבה נצחית, פנימית, הנובעת מאור חיי הקודש, עד שהציורים בעצמם, שדורשים את התפקיד של הבנתם, סידורם והפריתם, הם הם שהיו עוזרים להעלות את החיים הרוחניים של העוסקים בהם לידי המדה של הצפיה האלהית. וכעת, בזמן היותר קרוב לקץ הישועה, קול התור נשמע בארצנו, והניצנים נראו בארץ, והתביעה של דרישת אור ד', של דרישת גאולה רוחנית עליונה, של נהירה אל ד' ואל טובו, הולכת היא וגדלה. כעת הזמן מחייב להרבות קנין בתורה הפנימית, בחזיונות הקודש שאין להם מבוא של הקשבה כי אם בהתעלותה של הנשמה ורוממות גבורתה, באור חייה היותר זכים ועליונים. וחיל אשר נגע ד' בלבם ממחנה אלהים זה, זה יהיה לנו הכח המיסד את יסוד הישועה, הכח הנותן חן ואור חיים וגאון של גדולה בכל תעופת החיים אשר לתחיית האומה בארץ ישראל. ספר הזוהר, הפורץ נתיבות חדשות, משים במדבר דרך, מסילה בערבה, הוא וכל תבואתו, מוכן הוא לפתח פתחי גאולה. כד יטעמון בני ישראל מהאי ספרא יפקון מגלותא. </p>
						</div><!-- .entry-content -->


					
					<h1 class="entry-title">תתע</h1>
					
					<div class="entry-content">
					<p>תתע. כשמלמדים את האדם תורת ההכנעה לפני האלהים, ואין מלמדים אותו את הגדולה האלהית, הרי מקלקלים בזה את נפשו, שמלמדים אותו לחיות חיי עבדות והשפלה. הכרח הוא ללמד תחילה את הגודל האלהי, במדה כזאת שיולד בנפש ציור נאמן, שהיחש של הכנעה שנולד בלב האדם כלפי האלהות, הוא באמת התכונה של הגדלות העליונה. שהרי אם יהיו כל העולמים כולם, וכל גדולתם הכמותית והאיכותית, אישיות אחת גדולה, היתה אז הגדלות העליונה שלהם במה שהיו יכולים לצייר שיש להם יחש של קטנות וערך של כניעה כלפי הגודל האלהי.</p>
						</div><!-- .entry-content -->


					
					<h1 class="entry-title">תתעא</h1>
					
					<div class="entry-content">
					<p>תתעא. יסודות התורה הם הפשט והסוד. הדרוש והרמז הם אמצעיים לקשר ולשלב את הרום עם התחתית. והפרטים רבים מאד. בקיבוץ הרוחניות של יוסף נכללו בכתונת פסים שלו, ויהודה עוד רד עם אל. ויוסף ויהודה, בהיותם לעץ אחד, הרי כל עץ החיים כולו שלם, ומפריו נוטעים נטיעות מרובות, לכונן בשלימות את כל הפרדס כולו.</p>
						</div><!-- .entry-content -->


					
					<h1 class="entry-title">תתעב</h1>
					
					<div class="entry-content">
					<p>תתעב. גופו של אדם, שהוא כל כך חמרי ושפל, מתאים הוא עם תורת הפשט בתורה ובעולם. ונשמתו, שהיא כל כך אצילית, רוחנית, שואפת לגדולות מופלאות, היא מסוד אלוה עלי אהלו. מלאכי עליון, שרפים ואופנים, הנם מכוונים מול הרמז והדרוש. כשהם כלולים בכחות החיים של האדם, וישראל נעשים להם חברים, הכל שלם. וכשההתפרדות מתגברת, אומרים לך רד כי שחת עמך, וקוץ ודרדר תצמיח האדמה, חסרת הכח האמיץ, הריאלי, והאצילות העליונה, אור חיי ההויה כולה. כאשר הפשט שואף ליסודו העליון, אור הרז, מתרחבים הזרועות שלו בתכונת הדרוש והרמז, והם עולים למעלה ראש בנשיאת כפים, שאו ידיכם קודש.</p>
						</div><!-- .entry-content -->


					
					<h1 class="entry-title">תתעג</h1>
					
					<div class="entry-content">
					<p>תתעג. אי אפשר לעבודה בלא הכנה קדומה. בתחילה עוברות המחשבות הנותנות להעבודה תכונה חיצונה, וכשעומדים למשל בתפילה בעוד שהתכנים החיצוניים משוטטים בתוכיות הרעיון, הרי מחזקים בזה את הכחות הללו ואת המקורים שלהם, שכולם סורי הגפן נכריה. על כן מוכרחת כל עבודה וכל תפילה להיות מוכנת, בתוכן מחודש של רעיון פנימי, המגלה מאור האלהי תוכיות חדשה, המעוררת בטובה ברק חדש של האור העליון. וגילוי הרצון, והבהקת השכל, הבאה בעבודה המיועדה אז, באה בצורה שמחזקת את הטוב המוחלט, והופעת אורו בעולם, על ידי אור הנפש של פרק הזמן שהענין עומד בו.</p>
						</div><!-- .entry-content -->
						

				
					<h1 class="entry-title">תתעד</h1>
					
					<div class="entry-content">
					<p>תתעד. כל בהירות באה מתוך אמונה, ואמונה מורכבת בהתחלתה מתוך מזג של יראה ואהבה. והנשמה בפנימיותה מרגשת היא, שאמונה, יראה ואהבה, ביסודן הנן פונות רק אל הענין האלהי, וכל מה שישנן מדות הללו כלפי ענינים זולתיים, אינן כי אם על ידי איזו הארה של הניצוץ האלהי המגיע שמה.</p>
						</div><!-- .entry-content -->


					
					<h1 class="entry-title">תתעה</h1>
					
					<div class="entry-content">
					<p>תתעה. עולם הזה נברא בה"א, הכרח, איסור, אלה הם שני ראשי התכנים של החיוב הגמור והשלילה הגמורה, וביניהם הוא החמר, שהם תלתא דרגין, חובה, מצוה, רשות.</p>
						</div><!-- .entry-content -->


					
					<h1 class="entry-title">תתעו</h1>
					
					<div class="entry-content">
					<p>תתעו. כל רמז יש לו תוכן ושורש. כי אור המחשבה מלא בכל, וכל כלי שעושים לקבל בו הברקה מחשבית הרי היא קולטת איזה רכוש. ומכל מקום צריך להבחין את תוכן הענין שמודיע הרמז, ורמ"ז עצמו ראשי תיבות ראה מה זה.</p>
						</div><!-- .entry-content -->


					
					<h1 class="entry-title">תתעז</h1>
					
					<div class="entry-content">
					<p>תתעז. כל דבר יש לו צד נשגב וצד שפל, וקוים רבים בין שני הצירים הללו, וכל אחד תופס כל דבר במקום הראוי לו.</p>
						</div><!-- .entry-content -->


					
					<h1 class="entry-title">תתעח</h1>
					
					<div class="entry-content">
					<p>תתעח. האמונה האלהית היא הקרקע שכל טוב החיים ממנה פורה. כשם שתורת הקרקע מעשרת את הבעלים, שחשב העולם כולו שהם עומדים במדריגה היותר ירודה בחיי הכלכלה, האכרים, כן תורת האמונה תאשר אושר גדול ומפותח את כל ההמון כולו הקשור בקשר תום האמונה, על ידי מה שיראו להם את העושר הגדול שבאוצריה. ומה שהיה מוכן לעשירי הרוח בכל דור ודור, יהיה מוכן ומבורר לכל נפש, אחרי שכבר עברו תקופות המכשירות בקניניהן הרוחניים את המדע האמוני, שיצא לאור בכל הדר בירורו.</p>
						</div><!-- .entry-content -->


					
					<h1 class="entry-title">תתעט</h1>
					
					<div class="entry-content">
					<p>תתעט. המוסר האנושי הולך הוא וטוב בפנימיותו, ולעומתו הולכת היא ההתפתחות המדעית ומופיעה בצורות חדשות, המקילות את עול החיים. אם היו ההתגלויות הללו באות לעולם בעת שהמוסר היה פחות מאותה המדרגה שאנו עומדים בו עכשיו, היה מקלקל את סדר החיים עוצם העושר ומיעוט העמל. אמנם גם כעת, ביסום המוסר הוא מונח רק בתוכיותו, בסתר המדריגה, על כן רבות הן המניעות שאינן נותנות לאדם בכללו ליהנות מעולמו, וממילא אינו נהנה הנאה מרובה ואמיתית גם מההמצאות הרבות, שמחדש אותן רוחו המעשי ההולך ומתרחב. ורצויה היא עבודת הקודש של החכמים הרוחניים, מורי הדת, האמת והיושר העליון, מאורי האור האלהי בעולם, שהם מסגלים את האדם לחיים כאלה, שיהיה ראוי על ידם לקבל את כל הברכות הצפונות לו מהעושר הגדול של המדע המעשי, שאין גדלו ועשרו נערך כראוי כי אם כשיחובר לו עושר עקרי של ברכת הרוח, שמקורה היא ברכת יוצר העולמים כולם ושפעת אורו.</p>
						</div><!-- .entry-content -->
						

				
					<h1 class="entry-title">תתפ</h1>
					
					<div class="entry-content">
					<p>תתפ. בכל חכמה שהאדם עוסק, ימצא קוצר רוח יחד עם עונג. העונג יבוא לו מהרחבת ידיעותיו, מהתפשטות אור החיים הרוחניים בנשמתו, וקוצר הרוח יבוא לו מהצמצום שכל חכמה מצמצמת עצמה באופקיה המיוחדים לה. ביחוד יסבול בעל הנשמה העשירה, רבת השירה והתפארת, מהצמצום של החכמות העסוקות במהויות חיצוניות ומקריות. ביותר יגדל הכאב בעת אשר בעלי מקצועות, שלא טעמו כלל את טעם המכאוב של תוספות הדעת, והם שבעים ושמחים בחלקם, גדולים וגבוהים בעיני עצמם מרוב שלמות שאין עמו חסרון בעיניהם, והם מושיטים לנו גרגרים יבשים של דברים כאלה, שבאמת הנם ביסודם מלאים רעננות וחזות הכל. מושיטים לנו, למשל, הרצאות היסטוריות על פי מעשים ועובדות חיצוניות, וקורעים הם בחזקת היד את המקצוע שהם מסוגלים לו מכל הארג הגדול של ההויה הגדולה בהדר גאונה. מוכרחים אנו להתגבר על שוממות רוחנו, וללמוד מהמחפשים הללו את אשר יעלו במצודתם, אבל מוכרחים אנו אחר כך לחדש את פני הדברים במקוריותם החיה והכוללת. בין אם אנו חפצים בשכלול הרוח של הכלל, בין אם אנו חפצים רק בשלימות עצמנו, סוף כל סוף לא נוכל לשאת בקרות רוח את עניות הדעת, ואת חסרון החיים ודלדול התפארת הרוחני, שבעלי המקצועות מביאים עלינו ברב עשרם ובהמון ידיעותיהם וחריצות הבקורת שלהם, הערוכה ברוח מסויים שמאלי או ימיני.</p>
						</div><!-- .entry-content -->


					
					<h1 class="entry-title">תתפא</h1>
					
					<div class="entry-content">
					<p>תתפא. הדבקות האלהית, כשהיא באה רק בתור רעיון או רגש בודד, שכל ארחות החיים, וכל השקפת העולם, וכל עשרה של תורה, וכל המזג הגופני, וכל היחש להסביבה, ולההיסתוריה הלאומית והגזעית, ולכל תורת המוסר והמדות, ולכל זרמי השירה והפיוט, והרגשת כל נשגב ויפה בכלל, אינם מתיחסים אליה בקשר אורגני – מתהפכת היא למין הזיה של בטלנות, שהיא מדלדלת את האדם, את היחיד ואת הציבור, ואינה ראויה כלל לשמה הגדול. אבל בזמן שהיא באה מתוך עושר רוחני ומעשי גדול, אז היא, רק היא, עטרת החיים. רק על ידה יבוסס מצב עם, על ידה ירומו קרן כל המדעים, וכל תיקוני העולם היותר יפים ונהדרים, על ידה יזדככו הנפשות בעמקם, ועל ידה ימלאו החיים ששון ובטחה, החיים יעשו עשירים, ויראת המחלות, היסורים, העוני והמות, לא יוכלו להפריע את אורם המזהיר כל. באספקלריא של מקור החיים הכל נשקף, והכל מנוצח מעצמת גבורי כח, אשר אור החיים ממלאים את כל הגות רוחם ואת כל קרביהם, שמחת הנצח מעטרת אותם בכל עת, והוד הקודש מפאר את ערכם, ומזיו חייהם אור יקרות מופיע על כל העולם, על כל דורם, על כל אשר יחוש להיות נהנה מזיום. והתורה שהדבקות האלהית היא מגמתה, בצורה של הרמת החיים כולם אליה, בצורה של התקיימותם של כל השכלולים המעשיים והחברותיים והכשרתם למגמתם העליונה, היא תורת החיים לכל העולם, שעתידה להיות המעין העולמי לאוצר רוח האדם.</p>
						</div><!-- .entry-content -->


					
					<h1 class="entry-title">תתפב</h1>
					
					<div class="entry-content">
					<p>תתפב. האורה האלהית היא הולכת וגדלה, פורה היא, מתגדלת ומתאדרת, מוספת את אורה וזיו חייה באין הפסק, כל זמן שהיא משומרת מעכירותה של עבודה זרה. וכל הזוהמא שעבודה זרה גורמת, בא מפני ההפסק של הגידול והעילוי שמונח בתוכנה, אל אחר איסתרס ולא עביד פירין. המעין החי אינו מתקלקל, אין רקב עולה בו, מפכים הם תמיד מימיו. חדשים לבקרים רבה אמונתך. אבל הבורות הנחצבים, לבד מה שמימיהם מי מערה סרוחים הם, ובמשך זמן קצר סרחונם נעשה מורגש עד כדי מחנק, לא יוכלו גם להחזיק את מימיהם, החיים עושים בקיעים בכלים המלאכותיים הללו, השקר מתגלה, והכיעור מתבלט, בורות נשברים אשר לא יכילו המים.</p>
						</div><!-- .entry-content -->


					
					<h1 class="entry-title">תתפג</h1>
					
					<div class="entry-content">
					<p>תתפג. כל השמות שבעולם הם צרים לנו, כשאנו באים לדבר על הנשגב האלהי מתוך מעמקי נשמתנו. מבטאים אנו את השמות, ואנו יודעים שהננו מזעזעים את אורם הפנימי בתור גורם דגורם של הביטוי הגופני והנפשי. ומתוך הצער הרוחני הזה הנשמה מתרחבת, מן המצר קראתי יה, ענני במרחב יה. </p>
						</div><!-- .entry-content -->


					
					<h1 class="entry-title">תתפד</h1>
					
					<div class="entry-content">
					<p>תתפד. אפשר לומר שהרצון לעולם לא יוכר, כמו שההכרה לא תרצה. אבל אין זה מונע מלעלות במקום יותר עליון, שההכרה והרצון הנם מאוחדים שם. ואין שום צורך מביא לומר, שאין צורת החיים העצמותיים ערוכים מתוכן כזה, שסגולת ההכרה והרצון ביחד הם בה דבר אחד, עשיר ומלא ערך. ויחס המוסר אל עצמות החיים יהיה רק, שהמוסר הטוב מאחד את ההכרה והרצון גם בענפיו, כמו שהם מיוחדים בגזע השרשי שלהם.</p>
						</div><!-- .entry-content -->


					
					<h1 class="entry-title">תתפה</h1>
					
					<div class="entry-content">
					<p>תתפה. האישיות העולמית הכללית בעלת מוסר היא, בעלת רצון ובחירה, והרע העולמי הוא תולדה מירידתה המוסרית, כשם שהרע האישי הוא תולדה מהירידה המוסרית של היחיד, והרע החברותי מהירידה המוסרית של החברה. אין לנו כל רשות לקטע את הצורה המתגלה לפנינו בחיים היחידיים והציבוריים, לומר שאין להם שרשים במרחבי החיים כולם. אי אפשר לתאר לנו חוק הוייתי שאיננו מתפשט באופקים כלליים היותר מתפשטים. הירידה הכללית בודאי יותר נשגבה ויותר מלאת חיים היא מזו המצומצמת הפרטית. קטרוג הלבנה, חטא הארץ, הנם סיבות קודמות לחטא האדם, והאדם הוא ענף שכחו גדול גם על שרשו. הולכים הדברים וחוזרים, יתקן האדם את חטאו, והארץ תענה לעומתו, את חטאה תתקן גם היא. הלבנה תצא מקיטרוגה, ותתמלא פגימתה, ולא יהא בה שום מיעוט. כל ההפרעות שבפמליא של מעלה יסודרו, באופן שהטוב רק הוא ינצח. ומבט חודר, פנימי, בשלימות האושר הרצוני שבגנזי נשמתו של אדם, כשהוא מתאחד עם האפשרות של ההכרה העליונה, המודה בהטוב האלהי, בעוצם היכולת ובאדירות החפץ להיטיב, להאיר ולהחיות, הוא נותן לנו את ערובתו לטובה. ובאה הנבואה ושפעת רוח הקודש, וממלאה את מה שהשכל אינו משלים, ומקור השמחה העדינה מתברך ברכת שלום ואמת.</p>
						</div><!-- .entry-content -->
						

				
					<h1 class="entry-title">תתפו</h1>
					
					<div class="entry-content">
					<p>תתפו. הגאוה היא פוגמת את כל תוכן הקודש. האדם יש לו איזה ציור השערי בגודל האלהי, שאף על פי שיודע הוא נאמנה שכל השרעפים נלאים וכל הרעיונים כלא נחשבים, מכל מקום הכרח הוא שאיזה ציור יתקשר ברוחו מהגודל וההערצה האלהית, ועל אותו הציור חלה אחר כך הודאתו הפנימית של מניעת ההשגה והציור. אבל השראת השכינה שבמקדשו הפרטי הרי היא בערפל ההשגתי. וכאשר הוא מתגאה, ומיחס רוממות ושלמות לעצמו, עולה ציורו ההשערי בגדולת עצמו למעלה מהציור האלהי, ונשאר עומד בגאוה נוראה שאין לה ערך, ושכינה מיללת עליו, וממילא סר האור החופף שעל גבי שכינתו, ונשאר ממש תוהו ובוהו, ונעשה עבודה זרה גמורה, עד שמצוה לגדעו כאשרה. וכל התוכן המחשבי הזה ישים האדם אל לבו, וידבק בענוה, שהיא האמת הגמורה, שאי אפשר לו לאדם כלל להתגאות, ולא לשום נברא ונאצל אפשר להתגאות במרום האמת, רק לגאה על כל גאים הגאוה יאתה, וגאותו גדלה עולם מהכיל, והיא היא הענוה המוחלטת. ואם הברקה זו של קדושת הגאוה העליונה אינה מסודרת עדיין יפה בעולם, והמחשבה האנושית אינה ראויה להקיפה, הנה העתיד הגדול יפתח על זה שערים, ד' מלך גאות לבש, ומסיים, עדותיך נאמנו מאד, לביתך נאוה קודש, ד' לאורך ימים. ואורך ימים ישבע יודע שם ד', שהענוה היא כתרו האמיתי.</p>
						</div><!-- .entry-content -->


					
					<h1 class="entry-title">תתפז</h1>
					
					<div class="entry-content">
					<p>תתפז. דבר פשוט הוא שהצדיק עושה כל מעשיו בקדושה, וכל פעולותיו הגשמיות עולות הן לתיקונו של עולם. וזאת היא אהבת המלאכה, שכל כך שגבה מעלתה מצד עצמה, ושנתנה בברית כמו שתורה נתנה בברית. ומעתה אין ספק שתיקון עולם מלא, והתרחבות אור הקודש, הוא נמצא באמת בכל מלאכה. כל תנועה שמצלת איזה חלק מן ההויה מן שליטת התוהו, דבר גדול וכללי יש כאן. אמנם, הנעלה מכל היא ההצלה הכללית של הכשרת החיים הפנימיים של המציאות, להוציאם מידי גלמותם, ולתקנם בתור כלים שלמים העושים את תפקידם יפה. אבל המחשבה של גדולי הדעה מתאחדת עם הנטיה ההמונית, וקל וחומר עם נטיית אהבת המלאכה, שהיא כבר נטייה של שאר רוח, ורוח אלהים חופף עליה. וכשישנם צדיקים בדור שאור ד' מופיע עליהם תמיד, הם מאחדים נשמתם עם נשמת הכלל כולו, והגות לב הפנימי של המוני בני אדם עושי המלאכה מתאחדת עם הגות לבבם, וצד המארה שיש במלאכה, שהיא באה מצד קנאת איש מרעהו ומצד שנאת הבריות, היונקת הרבה ממלחמת החיים בצורתה הארורה בעולם הירוד, הרי היא הולכת ומתפכחת, ויוצאת מידי ארור ובאה לכלל ברוך. ולפעמים יש כח בצדיקים ליתן אור קדושה בעצמות המלאכה, עד שיהיה בה כח מעין של תורה, להביא לחיי עולם הבא, ולתקן את הפגמים, ולהשיב בתשובה גמורה את עוסקיה. גדול הנהנה מיגיע כפיו יותר מירא שמים. וכשם שיש כח להמשיך את הקדושה והאור האלהי הפנימי בכל המלאכות, ולהוציאם מכלל אתלטיא, כן יש כח להמשיך אור קודש בכל הלשונות ובכל החכמות שבעולם. והצדיקים הגדולים צריכים להתפלל שיתמשך אור נועם ד' בכל החכמות וכל הלשונות, באופן שבכל מקום יופיע כבוד ד', ובכל מקום יפוצו קרני אורה של תורה. ותפילתן של צדיקים והארת רצונם עושה רושם נמרץ עד אין קץ ותכלית. ביחוד צריכים להפנות את התפילה בעת שרואים שהנטיה גדולה לשפות ומדעים, ואי אפשר להלחם עם כל הפונים עליהם, והזמן ואותותיו מראים את ההכרח. אז קמים צדיקים פנימיים לתשועה, בעבודה שבחשאי, ובגדולת נפש חיה יחידה באים ופותחים את הצינורות הסתומים, לשום סוד ד' בלימודיו, ולימודי ד' הם כל מה שבעולם, וביחוד כל מה שיש בו משום תיקוני העולם, ומעוררים את הקודש שבכל לשון בכחו של יוסף, שכלל הכל באות ה', ובכחו של הדיבור שבסיני, שבא להרבות אור גדול יותר ויותר מזה, ד' אלהים יתן אומר המבשרות צבא רב, שנחלק כל דיבור לשבעים לשון. וכן באר משה את התורה היטב, והיטב זה היינו שמצא ערך הטוב האמיתי שבכל לשון, הכח המאצילו בהוד קודש, ואז הולכת השפה ומתבררת, ושפה ברורה הולכת ומתהפכת אל כל העמים, לקרא כולם בשם ד', וכל המלאכות יאירו באור החיים על ידי מלאכת הקודש. וכל מה שיתוספו מלאכות גשמיות בארץ ישראל, תצא על ידי ישראל ביסודה המלאכה משפלותה המאררה. וכל מה שתגדל השפעת לשון הקדש בעולם, וכל מה שיעלה כח התורה והתפילה הטהורה, המתאמצת להרחיב את אור האצילות האלהית בעולם, לבררה ולהודיע לבני אדם הדר כבודה, בכל דרכי הודעה ובכל דרכי בירור והסברה, כן יוסיף האור להגלות על כל שפה ולשון, ועל כל חכמה ומדע, וקל וחומר שיחול אור ד' על כל הדברים שבטעם, ביופי ובשירה, בהליכות דרך ארץ ובארחות הנמוס, ואפילו בקישוטי הנשים ואופני הנהגות הבית היותר מודרניים, יחל אור ד' לפעם. והרעיון המקשר את הכל אל הטוב והיושר, אל העדן ואצילות הרוח, אל אהבת העבודה והדר הבטחון האלהי, והאהבה העליונה המשפיעה אור וחיים בכל נשמה, יגלה ויראה בכל הענפים הרחוקים הללו. וחיי עולם וחיי שעה יתקשרו בחוברת אמיצה, יקבלו דין מן דין. ויאירו כל הפרטים כולם באור הכלל, וכל ההופעות המעשיות והשכליות שבעולם, מאורה העליון של אור תורה, אשר האיר אב המון גויים, איתן האזרחי, שהעיר ממזרח צדק יקראהו לרגלו. והנה ד' אלהי ישראל בא דרך שער הקדים, והארץ האירה מכבודו. ואפילו התכנים היותר נפולים יתרוממו ויתקדשו, ומעין יצא מבית ד' והשקה את נחל השיטים. </p>
						</div><!-- .entry-content -->


					
					<h1 class="entry-title">תתפח</h1>
					
					<div class="entry-content">
					<p>תתפח. המדע הפנימי, וביותר הפנימי שבפנימיות, שהוא מדע הקודש, המחיה את אור החיים, איננו תלוי בשום מדע אחר, כי הוא נהר עליון אשר מעדן הוא יוצא, מכיפיה מיבריך. ומה שמחברים את התורה והחכמה, אינו כדי להשלים איזה חסרון כח, כי אם לחבר חיבורים והופעות חדשות. ויצירה זו של התחברות אור רוח הקודש, פנימיות התורה, עם החכמה של ההכרה האנושית, במלא הקומה של שניהם, ובמלא רוח הידידות המתאימה של שניהם, תחדש בעולם נשמות חדשות, ותתן צביון חדש, רענן ובריא, להחיים. ומירכתי שאול תוציא אורים גדולים, להאיר באור חדש, באור צדיקים, לכל יושבי תבל.</p>
						</div><!-- .entry-content -->


					
					<h1 class="entry-title">תתפט</h1>
					
					<div class="entry-content">
					<p>תתפט. צריכים ליסר את עצמו לאהבת הבריות, וביחוד לאהבת המעולים שבבני אדם, החכמים, הגיבורים, המשוררים והאמנים, העסקנים. צריכים להכיר את אור הטוב שבמצויינים שבבני אדם, שעל ידם אור ד' מתפשט בעולם, בין כשהם מכירים את ערך משלחתם בין כשאין מכירים אותו.</p>
						</div><!-- .entry-content -->


					
					<h1 class="entry-title">תתצ</h1>
					
					<div class="entry-content">
					<p>תתצ. צריכים תמיד למצא את הצד המכובד שבכל ענין. אז יגלה אור העולם כולו בכבודו העליון, ויחל להתקיים וחרפת עמו יסיר מעל כל הארץ.</p>
						</div><!-- .entry-content -->


					
					<h1 class="entry-title">תתצא</h1>
					
					<div class="entry-content">
					<p>תתצא. אורו של משיח כשזורח בלב, הוא מלמד לכבד את הבריות כולם. והיה שורש ישי אשר עומד לנס עמים, אליו גויים ידרושו, והיתה מנוחתו כבוד.</p>
						</div><!-- .entry-content -->
						

				
					<h1 class="entry-title">תתצב</h1>
					
					<div class="entry-content">
					<p>תתצב. כשרואים התגברות שטפי אורות מלמטה למעלה, אז צריכים לשאוב משם של מ"ב, וכשרואים נחלים יורדים מלמעלה למטה, אז מתקרבים לאור שם של ע"ב. וקידה שבקטורת כוללת בה"א שלה את שתי ההופעות יחד. וזאת היתה גבורתו של כהן גדול להראות קידה, ולוי אחוי קידה ואיטלע משום הטחת דברים כלפי מעלה, אבל הוה גברא רבה אריכא, ששאב מקור מחשבותיו מאורך ימים ואורך אפים וקידה על אפים, וחפץ בתפארת ישראל גם בגלות, ודריש כלילא שרי. ואוהבי ד' יזהירו כצאת השמש בגבורתו, ותזרח לו השמש להרפא מצלעתו, אז ידלג כאיל פסח ותרון לשון אלם.</p>
						</div><!-- .entry-content -->


					
					<h1 class="entry-title">תתצג</h1>
					
					<div class="entry-content">
					<p>תתצג. כל זמן שעוסקים בתורה ובחכמה, בגמילות חסדים ובישובו של עולם, באהבת הבריות ובדרך ארץ, אין להתפחד מכל התפרצות של דמיונות, וכל ההופעה היותר כבירה של עושר הדמיון, תתהפך לאור גדול של זהב שבא. ויחי ויתן לו מזהב שבא, ויתפלל בעדו תמיד, כל היום יברכנהו. ושטף האורות מלמטה למעלה יוציא אור חיים, שלא בעמל וביגיעה, כמדותיו של הקב"ה שברא את הכל ברוח פיו, מה אנא במילולי עבדית שמיא וארעא אוף אתון כן. ואשים דברי בפיך ובצל ידי כסיתיך, לנטע שמים וליסוד ארץ ולאמר לציון עמי אתה. </p>
						</div><!-- .entry-content -->


					
					<h1 class="entry-title">תתצד</h1>
					
					<div class="entry-content">
					<p>תתצד. יותר יש להתירא מפני השפלות ממפני הרוממות. ובצדקתך ירומו.</p>
						</div><!-- .entry-content -->


					
					<h1 class="entry-title">תתצה</h1>
					
					<div class="entry-content">
					<p>תתצה. הצדיקים העליונים, חוש הרוחני המקודש בעליוניותו כל כך מפותח אצלם, עד שאינם מוצאים בעצמם מנוחה כי אם בקשר מחשבתם וכל חושיהם בהאורה האלהית. וההכרה האלהית והרגשתה היא מלאה אצלם תענוג ועדנים, ממולאים מכל מיני ענוגים שבעולם, מעונג של כל נעימה ושירה, מכל מיני טעמים וריחי ניחוחים של בשמים, נרד וכרכום, קנה וקנמון עם כל עצי לבונה, מור ואהלות עם כל ראשי בשמים. וכל הידיעות, וכל המעשים הטובים, וכל המדות הטובות, כל התורה וכל החכמה, כל החריצות וכל היושר והצדק, כל גבורה וכל אור חיים, הכל ממולא אצלם בהדבקות האלהית, השכלית וההרגשית, הממלאה את כל הוייתם עדנת עדן עולמים. אומללים הם מרגישים את עצמם כשעוברת שעה קלה שאין העדן האלהי ממלא את כל מלא חייהם, ואחרי שעה כזאת הרי הם מתעלים בעילוי של צניעות ונשיקות קודש לאור חי העולמים, בשפלות רוח, בשכל טהור, בקדושת עז ובאמונת אומן. ונחלי עדן עליונים זורמים ושוטפים דרך נשמתם, וכל הברכות אצורות בה, חיים ונחת, שלום וריעות, דשן ורעננות, לכל העולם כולו, לכל המעשים ולכל הבריות. כל התורה והמוסר כולו, כל החכמה והדרך ארץ כולו, כל ההויה, היא הדרכה לבוא למדה עליונה זו, ולצד העליון שבה.</p>
						</div><!-- .entry-content -->


					
					<h1 class="entry-title">תתצו</h1>
					
					<div class="entry-content">
					<p>תתצו. העדן של ההכרה השכלית יש לו צורה אחרת, והעדן של ההרגשה הנפשית גם כן צורה אחרת. הראשון גדול הוא באיכותו, ואינו גם כן עמוק בפילוש החיים, והשני איננו כל כך בעל איכות גדולה, אבל עמוק וחודר. וכשהנשמה מתעלה, מתרכבים שני העדנים יחד, ואין קץ ושיעור לעשרם ולרוייתם המלאה, לעדנות אצילותם, ולאורם הבהיר והמזוקק. </p>
						</div><!-- .entry-content -->


					
					<h1 class="entry-title">תתצז</h1>
					
					<div class="entry-content">
					<p>תתצז. בתחילת עשיית המצוה בא חשק גדול מיסוד החכמה, של ההכרה המלאה באור חיים על שמחת המצוה. ואחר כך האור הזה הולך ומתאים עם אברי הגוף המעשיים, באה התכונה ההלכותית, שיש בה כח וחיים, אבל מוכרח הדבר להתגדר בגדרי ציור מעשי, והתרחבות הנשמה מתמעטת, על ידי מה שעבר אור הרוחניות דרך צינורי התכונות המדותיות. כיון שקיים אדם את המצוה, ואור האלהי שבה התחבר עם חיי גופו וכל כחותיו, הרי הוא מתעלה, והאהבה העליונה מתאמצת בקרבו בלא גבול. ברכת בני מערבא כד סלקי תפילייהו עולה ברום מעלה. וחשק אור אהבה עליונה זו, הבאה אחר המעשה, אין ערוך ליקרתה. זאת היא משנה שמחה, טוב לבב מרוב כל. והמצוה היא באמת כל, וטוב הלבב הבא ממילוי התשוקה הרוחנית העליונה, מבסם הוא את החיים כולם.</p>
						</div><!-- .entry-content -->
						

				
					<h1 class="entry-title">תתצח</h1>
					
					<div class="entry-content">
					<p>תתצח. עבודה, נאמנות, גבורה, הם יסודי הענג, השומרים אותו שלא יהפך לנגע.</p>
						</div><!-- .entry-content -->


					
					<h1 class="entry-title">תתצט</h1>
					
					<div class="entry-content">
					<p>תתצט. כשמדברים בענינים הכוללים את כל ההויה על ידי דוגמאות פרטיות, מגרעינים רוחניים או גשמיים שאנו תופסים, הדבר דומה לבדיקת חכמי הקרקעות על ידי משקל קטן חבלי אדמה גדולים.</p>
						</div><!-- .entry-content -->
					

					
					<h1 class="entry-title">תתק</h1>
					
					<div class="entry-content">
					<p>תתק. לפעמים מוצאים את אור התורה דוקא במקום רחוק. כשאירע הדבר שהמחשבות נתכווצו ונצטמצמו, הצמצום הולך ומתגבר עד שחלקים רבים ויסודיים מן התורה הם מוּצאים ממנה, והננו צריכים לדרוש אותם במקום רחוק. בדרך כלל אין המחיצה בין התורה והחכמה גדורה כראוי. הרינו צריכים לדעת כמעט את כל המדעים כדי לברר יפה את התורה, ומתי הוצאו אלה מן התורה, אין לנו בירור. עסק הרפואה כלול הוא בתורה, שהרי באגדות הש"ס הכניסו אותו. והעסק דחיי דברייתא היה העיקר שהזקיק את רב הונא שיצוה לבריה למיזל לקמיה דרב חסדא, עוד יותר מהטעם של חידוד שמעתיה. במשלי הננו מוצאים את השבח של החכמה בדרך כלל. יוכל היות שקלקולים מוסריים של חכמים אחדים, גרמו להגדלת הרעיון של ההבדל שבין התורה והחכמה. בכלל, מביאים כל המדעים לההכרה האלהית ולאהבת אלהים, אם כן הם כלולים בציווי של שמע, ואהבת, שעל זה סובב והיו הדברים האלה אשר אנכי מצוך היום על לבבך, ושננתם לבניך. אם יש צורך לדעת את המעשה אשר יעשה, מה שאין החכמה מספקת על זה, מספיק הבדל זה גם ליתר המקצועות שבתורה שאינם מעשיים. ופשוט הוא שחובה היא הקדמת ידיעת המעשה, וגם הרגילות ברוח התורה, שבא על ידי כל מה שעוסקים בה, היא מעלה את האדם לידי שלמות מעשית. וסגולה זו יש גם כן בכל חכמה בפנים ידועים. וכל חכמה באמת אור ד' היא, וההגדה הברורה המבדלת בין התורה להחכמה הכללית היא שאלה גדולה.</p>
						</div><!-- .entry-content -->


					
					<h1 class="entry-title">תתקא</h1>
					
					<div class="entry-content">
					<p>תתקא. צריך האדם להרגיל את עצמו שמקצוע אחד לא יסתור אצלו את המקצוע השני, כי כל ענף מהענפים הרוחניים יש לו תפקיד בפני עצמו. ביחוד צריכה אזהרה זו להיות נשמרת ביחש להעבודות המעשיות והעבודות העיוניות, ולהלימודים שלהם. כשעוסקים בלימודים הרוחניים הגבוהים, אין האדם מסוגל אז לא למעשים ממשיים ולא לההגיון שלהם. אבל עליו לדעת שיש מקצוע מעשי בעולם, והוא עשיר מאד ורב הענפים. וצריך האדם להשתדל שיהיה רוחו מוכן להיות סופג אל תוכו גם את הצד המעשי עם כל פרטיו. ולהיפוך, בעת שהוא קשור עם העבודות המעשיות ולימודיהם, צריך לשום אל לבו שיש עולם רוחני עליון, שאי אפשר כלל שלא להתבסם מבשמיו. ובין אלה הנטיות השונות של הרוחניות והמעשיות, יכין לו האדם מעמד רוח ממוזג, עשיר בהרכבתו, שיהיה מוכן להתעסק בתורה ובמעשה במלא המובנים שלהם.</p>
						</div><!-- .entry-content -->
					

					
					<h1 class="entry-title">תתקב</h1>
					
					<div class="entry-content">
					<p>תתקב. התכלית האחרונה של כל ההויה כולה היא גילוי אור ד', ברום תענוגו העליון, באחדות עליונה כזאת, שלא יהיה שום ניצוץ חיים שהיש העצמי שלו לא יתעלה למעלה הרוממה מכל רוממות זאת. ואז יהיה העילוי של כל ההויה כולה זורח בכל פרט ופרט בפני עצמו, כדוגמא של אספקלריא, שכל מה שעומד נגדה מוזרח ונראה בה, ואין קץ לאושר גדול זה. ומשום כך צריכה היא ההויה להפרד בתחלה לחלקים היותר קטנים, וצריכות שבירות גדולות לצאת אל הפועל, כדי להפריד את הנקודות. ואחר צחצוחן וזיכוכן, הלא תהיה כל נקודה כוללת כל היש כולו, והכל מלא אור ד' וכבודו. </p>
						</div><!-- .entry-content -->
	

					
					<h1 class="entry-title">תתקג</h1>
					
					<div class="entry-content">
					<p>תתקג. בינה הוא האידיאל העליון, איך שהעולם צריך להיות בתכלית הטוב, הנועם והאושר, לא כמו שהוא עם גבוליו ומצריו וזעירותו, כי אם ברעיון הדרור המוחלט מכל מועקה שבעולם, עולם מלא, עולם עליון. וממעל לבינה היא החכמה, מה שעולם זה עומד להכיר ממה שיותר עליון ממנו. ומה שהוא יותר עליון מכל אידיאל עולמי בהכרה, ואידיאל עולמי מלא בעתיד, הם תמיד מקושרים זה אל זה. וחיי כל העולמים וקיומם באים על ידי הצפיה הנסתרה שיש אל הכל להאושר העליוני הלזה, שהוא נותן בלא הרף את דחיפת ההויה, מכלליות כלליותה עד פרטיות פרטיותה, ומהאצילות היותר טהורה ומאירה עד החמריות היותר טמאה וחשוכה. הכל עומד להתעלות, להאיר ולהתאחד. ורעיון אחדותי זה, כללי ועליון, ממלא לבב של צדיקים גדולה ושמחה, ומחזק ומחיה את רוחם לעבודה שלמה תמידית, ונותן להם כח רוחני של שלום וכבוד להשלים עם כל נטיות החיים ולהעלותם, לדעת איך לכבד את הבריות כולם, ולהסתכל מתוך מעמדם איך הכל עושה רצון קונו. ומתוך עליוניותה של מחשבה זו, יודעים הם לברר מכל דיבור ומכל תנועה, מכל ידיעה ומכל מאורע, דברי אלהים חיים. ואור תורה וחכמת אלהים מאירה את כל הוייתם מכל העברים, ובקרבם יכבדו את אלהי הכבוד, והדר כבודו מלא עולם וסובב עולם, ומעולם ועד עולם אתה אל, וחסד אל כל היום.	</p>
						</div><!-- .entry-content -->
						
						
						
						
			</div>

