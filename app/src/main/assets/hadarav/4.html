<div id="content" role="main">
					<h1 class="entry-title">מִתְאַוֶּה לְהַגִּיד מִלָּה</h1>
					
					<div class="entry-content">
					<p>מַרְגִּישִׁים אָנוּ אֶת הָאִלְּמוּת הָרוּחָנִית, הוֹי, כַּמָּה יֵשׁ לָנוּ לְדַבֵּר, כַּמָּה גְּדוֹלָה הִיא מִדַּת הָאוֹר שֶׁל הַצֶּדֶק וְהַחָכְמָה שֶׁאָנוּ מוּאָרִים בָּהּ בִּתְהוֹם נִשְׁמָתֵנוּ, אֲבָל אֵיךְ נְגַלֶּה זֶה, אֵיךְ נְבָאֵר, אֵיךְ נֶהְגֶּה, אֵיךְ נַבְלִיט גַּם קְצֵה-קָצֵהוּ שֶׁל זִיו עֶלְיוֹן זֶה, עַל-זֶה סְגוּרִים הַשְּׁעָרִים לְפָנֵינוּ. בִּתְפִלָּה אָנוּ מַקְדִּימִים, בְּתַחַן אָנוּ דּוֹפְקִים, בְּרִנָּה וָשֶׁבַח אָנוּ נוֹתְנִים קוֹל וְנוֹשְׂאִים מָשָׁל וְהִגָּיוֹן. שׁוֹקְדִים אָנוּ עַל הַדְּלָתוֹת, אוּלַי יִפָּתְחוּ כִּמְלֹא-סֶדֶק שֶׁל מַחַט סִדְקִית לְפָנֵינוּ, וְכָל פִּיּוֹתֵינוּ יִמָּלְאוּ שִׁטְפֵי דִּבּוּרִים, וְכָל לְשׁוֹנוֹתֵינוּ יֵעָשׂוּ כִּנְחָלִים זוֹרְמִים נַהֲרֵי נַחֲלֵי דְּבַשׁ וְחֶמְאָה.</p>
					<p>כְּשֶׁאֲנִי מִתְאַוֶּה לְהַגִּיד מִלָּה, הֲרֵי כְּבָר יָרְדָה הָרוּחָנִיּוּת הָעֶלְיוֹנָה מֵרֵאשִׁית חֶבְיוֹן עֻזָּהּ, עַד שֶׁבָּאָה לִדְפֹּק בְּנִימֵי רְצוֹנִי, הִתְגַּלֵּם הֶהָמוֹן הָרַב שֶׁל שָׁרְשֵׁי נְשָׁמוֹת, רָאשֵׁי רָאשִׁים שֶׁל תַּעֲלוּמוֹת, וַיִּהְיוּ לְאוֹתִיּוֹת, דּוֹפְקִים בַּצַּד הַתַּחְתּוֹן שֶׁל נִשְׁמָתִי - אוֹתוֹ הַצַּד הַקָּרוֹב לְתֹכֶן הַגְּוִיָּה וּמְקֻשָּׁר בְּרִכּוּזָהּ - וְהִנְנִי נֶאֱלָץ לְדַבֵּר. מְדַבֵּר אֲנִי מִתּוֹךְ אוֹצָר הַחַיִּים שֶׁלִּי, וְהַדְּבָרִים שׁוֹטְפִים, פָּרִים הָרַעְיוֹנוֹת, מִתְפַּזְּרִים הַצִּלְצוּלִים, קוֹל בְּקוֹל יִפָּגֵשׁ, הַזֶּרֶם הָעוֹלֶה מִתַּחְתִּית הָרִכּוּז הַגְּוִיָּתִי מִתְאַחֵד עִם הַזֶּרֶם הָעוֹלֶה מִמְּרוֹם שֹׁרֶשׁ שָׁרְשֵׁי הַנְּשָׁמָה, וְאוֹרוֹת זְרוּעִים מְמַלְּאִים אוֹר עוֹלָם, כָּל כִּכָּר הֲוָיָתִי.</p>
					<p>מַרְגִּישׁ אֲנִי, אֵיךְ נִלְקָחִים הַתֵּבוֹת וְהָאוֹתִיּוֹת מִמָּקוֹם גָּבוֹהַּ וְנִשָּׂא, מִמְּקוֹר הַחַיִּים, וְכַמָּה הֵם מְלֵאִים חַיִּים וּמוֹסִיפִים כֹּחַ וְחַיִּים בָּעוֹלָם. אָמְנָם גַּם מַרְגִּישׁ אֲנִי מִעוּט הַהַרְגָּשָׁה, מִטַּעַם הַמְּנִיעָה שֶׁל חוּץ-לָאָרֶץ, וְשֶׁהָאוֹר שֶׁבְּאֶרֶץ יִשְׂרָאֵל הוּא בְּאֹפֶן אַחֵר, מְפֹאָר וְנִשְׂגָּב. וְגַם כַּמָּה הַחֵטְא גּוֹרֵם לְמַעֵט הֶאָרָה זוֹ, שֶׁל הַרְגָּשַׁת הָאוֹר וִיסוֹד הַחַיִּים וְהַקֹּדֶשׁ שֶׁבְּתֵבוֹת וְהַאוֹתִיּוֹת הַמִּתְבַּטְּאִים, וְכַמָּה כָּל בְּחִינָה שֶׁל תְּשׁוּבָה פּוֹתַחַת הִיא אֶת הַצִּנּוֹרוֹת שֶׁל הָאוֹר הַטּוֹב הַזֶּה. יְזַכֵּנוּ ד' יִתְבָּרַךְ לָשׁוּב בִּתְשׁוּבָה שְׁלֵמָה לְפָנָיו, וְנִזְכֶּה לְאוֹרוֹ וְיִשְׁעוֹ בִּמְהֵרָה. וְאִם גַּם כָּל אֵלֶּה הַהַרְגָּשׁוֹת הַנִּשְׂגָּבוֹת אֵינָן כִּי-אִם צְלָלִים שֶׁל דִּמְיוֹנוֹת, מִכָּל-מָקוֹם קוֹלְעוֹת הֵן אֶל הָאֱמֶת הַמֻּחְלָטָה, שֶׁגַּם הַמָּסֹרֶת וְקַבָּלַת-אָבוֹת וְעִמְקֵי הַדֵּעָה וְהָאֱמוּנָה מוֹרִים כֵּן. כַּמָּה גְּדוֹלָה הִיא מַעֲלַת הַדִּבּוּר, וְכַמָּה יְקָרָה הִיא הַמִּלָּה שֶׁל הוֹקָרַת הַמִּבְטָא. "וָאָשִׂם דְּבָרַי בְּפִיךָ וּבְצֵל יָדִי כִּסִּיתִיךָ לִנְטֹעַ שָׁמַיִם וְלִיסֹד אָרֶץ וְלֵאמֹר לְצִיּוֹן עַמִּי-אָתָּה".</p>
					<p>אֲנִי מֻכְרָח לְדַבֵּר עַל הַכֹּל, עַל גָּבְהֵי-גְּבָהִים, מַה שֶׁהוּא לְמַעְלָה מֵעֶרְכִּי, מֵהַשָּׂגָתִי וְהַרְגָּשָׁתִי, כִּי אֲנִי קָרוּא לָזֶה מִדְּחִיקָה נִשְׁמָתִית פְּנִימִית. "בּוֹרֵא נִיב שְׂפָתָיִים שָׁלוֹם שָׁלוֹם לָרָחוֹק וְלַקָּרוֹב אָמַר ד' וּרְפָאתִיו".</p>
					<p>עֵרֶךְ הַדִּבּוּר הוֹלֵךְ וּמִתְגַּלֶּה אֵלַי. יוֹצֵא הַדִּבּוּר מְהַגָּלוּת שֶׁלּוֹ, מוֹפִיעַ הוּא בְּרוֹמְמוּת קְדֻשַּׁת עֶרְכּוֹ. וּכְפִי עֵרֶךְ הוֹפָעָתוֹ וְהִגָּלוֹתוֹ מִתְעַלֶּה כֹּחַ הַתְּפִלָּה וְהַבְּרָכָה. אוֹר הָרָצוֹן הַמְקֻדָּשׁ מִתְרָאֶה עַל-יְדֵי הֶאָרַת הַתְּפִלָּה, וְרוּחַ גְּבוּרָה מְפַעֵם, גְּדֻלַּת הַחֲסִידוּת מִתְגַּלָּה, הַפְּחָדִים הוֹלְכִים וְסָרִים, הַתְּשׁוּבָה מִתְרוֹמֶמֶת וּמִתְאַדֶּרֶת מֵעַל כָּל עִזּוּז וּגְבוּרָה, הוֹד אוֹר הַקֹּדֶשׁ מְפַעֵם, וְהֶאָרַת זִיו אֶרֶץ-יִשְׂרָאֵל חוֹזֶרֶת וּמִתְעַטֶּרֶת בְּמַעֲמַקֵּי הַנְּשָׁמָה, לְרוֹמֵם כָּל נוֹפְלִים וּלְאַמֵּץ כָּל נֶחֱשָׁלִים. בּוֹאוּ אֵלַי כָּל תְּשׁוּשֵׁי כֹּחַ, בְּרוּחַ ד' אֲחַזֶּקְכֶם, בְּמוֹ-פִי אֲאַמִּצְכֶם.</p>
								</div><!-- .entry-content -->


					
			</div>

