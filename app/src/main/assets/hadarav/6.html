<div id="content" role="main">
					<h1 class="entry-title">וָאַקְשִׂיב וָאֶשְׂמַע...</h1>
					
					<div class="entry-content">
					<p>מָה אֲנִי רוֹאֶה בֶּחָזוֹן, אֲנִי רוֹאֶה אֶת הַמַּחֲשָׁבָה הָעֶלְיוֹנָה, הַמַּחֲשָׁבָה הַכּוֹלֶלֶת כֹּל, הַמַּחֲשָׁבָה שֶׁכָּל הָעָצְמָה וְכָל הַמִּלּוּי שֶׁל כֹּל - בָּהּ הוּא. רוֹאֶה אֲנִי שֶׁכָּל הַפְּלָגִים הַגְּדוֹלִים מִמֶּנָּה מִשְׁתַּפְּכִים, וּמֵהַפְּלָגִים יוֹצְאִים נְהָרִים, מֵהַנְּהָרִים נְחָלִים, מֵהַנְּחָלִים שְׁטָפִים, מֵהַשְּׁטָפִים זְרָמִים, וְהַזְּרָמִים מִתְחַלְּקִים גַּם הֵם לְצִנּוֹרוֹת קְטַנִּים, וְהַצִּנּוֹרוֹת מִתְחַלְּקִים לַהֲמוֹן אַלְפֵי רִבְבוֹת אֵין-קֵץ שֶׁל קְנוֹקְנוֹת מְרִיקִים שְׁפָעוֹת, רְצוֹן חַיִּים וּמַחֲשָׁבָה. לִפְעָמִים צַר מְאֹד הַמָּקוֹם לָשׁוּט בֵּין הַקְּנוֹקְנוֹת, נֶאֱחֶזֶת אָז הַנְּשָׁמָה בְּשָׁרְשֵׁיהֶן שֶׁל הַקְּנוֹקְנוֹת הַדַּקִּים - בַּצִּנּוֹרוֹת, וְאִם הַצִּנּוֹר גַּם הוּא צַר נֶאֱחֶזֶת הִיא בַּזֶּרֶם, וְאִם הַזֶּרֶם צַר הוּא לְפָנֶיהָ הֲרֵי הִיא נֶאֱחֶזֶת בַּשֶּׁטֶף, וְאִם הַשֶּׁטֶף הוּא צַר הֲרֵי הִיא נֶאֱחֶזֶת בַּנַּחַל, וְאִם צַר הַנַּחַל נֶאֱחֶזֶת הִיא בַּנָּהָר, וְאִם גַּם הַנָּהָר יֵצַר לָהּ נֶאֱחֶזֶת הִיא בְּפֶלֶג אֱלֹהִים מָלֵא מַיִם, הַמְחֻבָּר לַמַּחֲשָׁבָה שֶׁל בְּלִי מְצָרִים, שֶׁשָּׁם הוּא מְקוֹם יְאוֹרִים רַחֲבֵי יָדַיִם. וְהַשֶּׁפַע הָאַחֲרוֹן הַנּוֹזֵל מֵהַקְּנוֹקְנוֹת, נוֹבֵעַ בְּדֶרֶךְ זֶה מֵהַמָּקוֹר הָרָאשִׁי שֶׁל הַמַּחֲשָׁבָה הָעֶלְיוֹנָה, שֶׁלְּמַעְלָה מִזֶּה תֵּלֵא כָּל עַיִן לִצְפֹּת. "וַד' אָמַר לִשְׁכֹּן בָּעֲרָפֶל".</p>
					<p>וְרוֹאֶה אֲנִי אֵיךְ הַנְּשָׁמוֹת צוֹמְחוֹת, אֵיךְ הַחַיִּים בָּאִים לִידֵי גִּלּוּיָם. מֵאוֹצָר שֶׁל מַעְלָה הָאוֹרוֹת מוֹפִיעִים, קַוֵּי נֹגַהּ, זֹהַר עֶלְיוֹן, יוֹרֵד כְּחוּטֵי זָהָב מִמְּקוֹם הַחֶבְיוֹן, מַזְהִיר הוּא לַמֶּרְכָּז הַמְיֻחָד, שֶׁתְּנָאֵי חַיִּים וּתְנָאֵי גִּדּוּל מוּכָנִים לָהֶם. וּמִתַּחַת, וּמִתּוֹךְ עֲרָפֵל הַבֹּהוּ, מִתְנוֹצְצִים רְסִיסִים מֻצָּלִים, נֶאֱחָזִים עַל-יְדֵי תְּנָאֵי הַחַיִּים וְהַגִּדּוּל לַעֲלוֹת לְרוּם הַיֵּשׁ, וּבַמֶּרְכָּז יִוָּעֲדוּ יַחְדָּיו וְהָיוּ לְנִשְׁמַת חַיִּים. כֹּה צָץ וּפוֹרֵחַ הוּא גַּן-הַחַיִּים אֲשֶׁר לְכָל חַי, וְלָאָדָם בַּהֲדָר תִּפְאַרְתּוֹ. מַה נֶּחְמָד הוּא גַּן-אֱלֹהִים זֶה, הַהוֹלֵךְ וּמִתְבַּסֵּם, הוֹלֵךְ הָלוֹךְ וּמִתְרוֹמֵם. וְאִם תְּקוּפוֹת יְרִידָה גַּם הֵם שַׁתּוּ עָלָיו, סוֹף כָּל סוֹף מְפַכֶּה הוּא מַעְיָנוֹ הַחַי, הוֹלֵךְ הוּא בְּבִטְחָה אֶל אָשְׁרוֹ, וְאָשְׁרוֹ אֲשֶׁר אֵין לוֹ עֵרֶךְ וָקֶצֶב הִנֵּה בּוֹא יָבֹא, וְהַיּוֹם הַגָּדוֹל - שֶׁהַכֹּל יִמָּלֵא אוֹר, הַכֹּל יְשָּׁקֶה עֹנֶג וָעֵדֶן - הוּא יָפוּחַ. "וְהִנֵּה כְּבוֹד אֱלֹהֵי יִשְׂרָאֵל בָּא מִדֶּרֶךְ הַקָּדִים... וְהָאָרֶץ הֶאִירָה מִכְּבֹדוֹ".</p>
					<p>רוֹאֶה אֲנִי נְשָׁמוֹת בְּגַדְלוּתָן וּבְקַטְנוּתָן, אֵיךְ הֵן עוֹמְדוֹת בִּמְלֹא צִבְיוֹנָן מְלֵאֵי אוֹר בְּהוֹד וְיִפְעַת עוֹלָמִים, וְאֵיךְ הֵן קְטַנּוֹת כֵּהוֹת וַחֲשׁוּכוֹת נוּגוֹת וַחֲלוּשׁוֹת, וְאֵיךְ הֵן נִגְאָלוֹת מִשַּׁחַת עַל-יְדֵי הֶאָרַת חֶסֶד עֶלְיוֹנָה שֶׁל כֹּחַ גָּדוֹל וְאַדִּיר, הַמִּתְעוֹרֵר עַל-יְדֵי תְּפִלַּת יְשָׁרִים, הַמְמַלֵּא כָּל הָעוֹלָם טַל חַיִּים וּבְרָכָה. וְאִם אֲנִי מְדַבֵּר דְּבָרִים עֶלְיוֹנִים וּפַחַד עוֹבֵר עַל כָּל עַצְמוֹתַי, לֹא אֶבָּהֵל, כִּי אֵדַע כִּי ד' לִי, מַה יַּעֲשֶׂה בָּשָׂר לִי.</p>
					<p>אֲנִי רוֹאֶה עוֹלָם מָלֵא שֶׁל נְשָׁמוֹת יְשָׁנוֹת, נְשָׁמוֹת שֶׁבַּגּוּף, נְשָׁמוֹת שֶׁשִּׁמְרֵי הַגּוּף מִתְאַחֲזִים בָּהֶן, שֶׁאֵין לָהֶם הַמָּעוֹף הַגָּמוּר - הַטִּיסָה הָעֶלְיוֹנָה שֶׁמֵּעַל כָּל שְׁאָר הַגּוּף - מֶמְשָׁלָה מֻחְלֶטֶת עַל הַגּוּף וְעַל כָּל עֶרְכֵי הַגּוּף. וְאוֹתוֹ הָאוֹצָר הַגָּדוֹל הַמָּלֵא נְשָׁמוֹת שֶׁבַּגּוּף מֻכְרָח שֶׁיִּכְלֶה. כָּל הַנְּשָׁמוֹת הַלָּלוּ - שֶׁלֹּא עַל גּוּף הֵם שׁוֹרִים - עָלָיו הֵם מַקִּיפִים, חוֹנִים סְבִיבוֹ, מְאִירִים אוֹתוֹ מִכָּל עֲבָרִים, וּמִשְׁתַּמְּשִׁים בּוֹ לִתְעוּדוֹת הַמַּעֲשֶׂה וְרִכּוּז הַחַיִּים הַפְּעֻלָּתִיִּים בְּצִמְצוּמָם - הֵם מֻכְרָחִים לִכְלוֹת, מֻכְרָחִים לְהִשְׁתַּלֵּם בְּצִבְיוֹנָם הַמְיֻחָד, לְהוֹצִיא אֶל הַפֹּעַל אֶת תַּפְקִידָם הַגּוּפָנִי וּלְהִתְעַלּוֹת אַחַר-כֵּן מִמַּעַל לוֹ. וְאַחֲרֵי-כֵן אוֹר חָדָשׁ יוֹפִיעַ, אוֹצָר חַיִּים חָדָשׁ וּמָלֵא רַעֲנַנּוּת, נְשָׁמוֹת חֲדָשׁוֹת מְלֵאוֹת הוֹפָעַת חַיִּים גֵּאיוֹנִיִּים - מֶמְשֶׁלֶת עוֹלְמֵי עוֹלָמִים הַפּוֹרַחַת וְעוֹלָה, הַמְשַׂחֶקֶת בְּכָל עֵת לִפְנֵי הֲדָר אֵל עֶלְיוֹן - הָאֲצוּלוֹת מִזִּיו הַחָכְמָה וְהַגְּבוּרָה שֶׁל מַעְלָה. "אֵין בֶּן-דָּוִד בָּא עַד שֶׁיִּכְלוּ נְשָׁמוֹת שֶׁבַּגּוּף, שֶׁנֶּאֱמַר: 'כִּי-רוּחַ מִלְּפָנַי יַעֲטוֹף וּנְשָׁמוֹת אֲנִי עָשִׂיתִי'". אַךְ אָז יַגִּיעַ תּוֹר מַלְכוּת אֵל עֶלְיוֹן, אֵל אֱלֹהֵי יִשְׂרָאֵל, לְהִגָּלוֹת עַל כִּסֵּא דָּוִד וּמַמְלַכְתּוֹ.</p>
					<p>וָאַקְשִׁיב וָאֶשְׁמַע מִתּוֹךְ מַעֲמַקֵּי נִשְׁמָתִי, מִתּוֹךְ רִגְשֵׁי לְבָבִי, קוֹל ד' קוֹרֵא. וָאֶחֱרַד חֲרָדָה גְּדוֹלָה - - -</p>
					<p>מַקְשִׁיבִים אֶת קוֹל שִׂיחַ הַקֹּדֶשׁ מִמְּרוֹמִים, קוֹלְטִים אֶת הָרְשָׁמִים הַמִּתְגַּלִּים הַמִּתְנוֹצְצִים כִּבְרָקִים מִמְּרוֹמֵי הַנְּשָׁמָה וְשָׁרָשֶׁיהָ. צוֹלֵל פַּעֲמוֹן הַטֶּלֶפוֹן וְהַקּוֹל נִשְׁמָע, אִישׁ בַּעַר לֹא יֵדַע שֶׁאִישׁ בַּעַל חֵפֶץ וְהַכָּרָה מְדַבֵּר שָׁם, יַחֲשֹׁב שֶׁזֶּהוּ דִּבּוּר מֶכָנִי, בְּלֹא נִשְׁמַת חַיִּים וְאוֹצָר רְגָשׁוֹת וַחֲפָצִים. רַק הַיּוֹדֵעַ אֶת סוֹד הַשִּׂיחַ יַכִּיר מִיָּד כִּי רֵעֵהוּ מְדַבֵּר אֵלָיו. כָּל חָזוֹן אֲשֶׁר יִגָּלֶה, קוֹל קוֹרֵא הוּא מִמְּרוֹמִים, מִמְּקוֹר הַדַּעַת, מֵאוֹצָר הַחַיִּים אֲשֶׁר בְּנִשְׁמַת חֵי-הָעוֹלָמִים.</p>
					<p>נִכְנָס בְּאֹזֶן צַדִּיקִים לִפְעָמִים קוֹל קוֹרֵא: קוּמוּ צַדִּיקִים, עִסְקוּ בַּתּוֹרָה לְחַזֵּק אֶת כֹּחָהּ שֶׁל כְּנֶסֶת יִשְׂרָאֵל, לְהוֹסִיף אוֹר בְּנִשְׁמָתָהּ הַכְּלָלִית כְּדֵי שֶׁתִּתְחַבֵּר עִם דוֹדָהּ - מֶלֶךְ עוֹלָמִים, מֶלֶךְ הַכָּבוֹד, מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא - בְּנֹעַם עֶלְיוֹן וְחִבַּת יְדִידוּת, בִּגְדֻלָּה וּגְבוּרָה, בְּתִפְאֶרֶת, קְדֻשָּׁה וּמַלְכוּת. וְהַצַּדִּיקִים מוֹצְאִים בִּלְבָבָם אֹמֶץ עֶלְיוֹן, מַרְגִּישִׁים בְּקִרְבָּם רוּחַ גְּבוּרָה, נֶאֱזָרִים בִּימִין ד' רוֹמֵמָה, מְקִימִים הֵם אֶת סֻכַּת דָּוִד הַנּוֹפֶלֶת, מְרִימִים אוֹתָהּ לִהְיוֹת עֲטֶרֶת תִּפְאֶרֶת בְּרֹאשׁ הַמֶּלֶךְ הַקָּדוֹשׁ - ד' צְבָאוֹת שְׁמוֹ.</p>
					
								</div><!-- .entry-content -->


					
			</div>

