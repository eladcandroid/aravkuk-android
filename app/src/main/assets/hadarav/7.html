<div id="content" role="main">
					<h1 class="entry-title">לָדַעַת כָּל רָז סוֹדֶךָ</h1>
					
					<div class="entry-content">
					<p>לֹא לְחִנָּם נָטַע בִּי אֱלוֹהַּ-כָּל-הַנְּפָשׁוֹת אֶת הַתְּשׁוּקָה הַתְּדִירִית לְכָל נִסְתָּר, לְכָל נֶאֱצָל וְנִשְׂגָּב, וְלֹא לְחִנָּם הֵבִיאָנִי לְאֶרֶץ-יִשְׂרָאֵל, וְלֹא לְחִנָּם יָצַר בִּי רוּחַ אֹמֶץ וְטֹהַר פְּנִימִי - אַף-עַל-פִּי שֶׁהִנְנִי מֻקָּף חֻלְשׁוֹת וְכִשְׁלוֹנוֹת לְאֵין מִסְפָּר, הַרְבֵּה מְאֹד, יוֹתֵר מִכָּל הֶהָמוֹן וְכָל בְּנֵי-תוֹרָה הָרְגִילִים, וְאוּלַי גַּם יוֹתֵר מִכָּל בְּנֵי-הַמַּעֲלָה עֲדִינֵי הָרוּחַ וְהַמַּרְגִּישִׁים רַחֲשֵׁי הַנְּשָׁמָה. כָּל אֵלֶּה נִטְּעוּ בְּקִרְבִּי כְּדֵי לְהִשְׁתַּמֵּשׁ בָּהֶם לְהָאִיר לָעוֹלָם, לִיצוֹר סִפְרוּת מְלֵאָה אוֹר רָזֵי תּוֹרָה פּוֹפּוֹלָרִית וְשָׁוָה לְכָל נֶפֶשׁ, מְלֵאָה שִׁירָה וּגְבוּרָה, חֲמוּשָׁה בְּשֵׂכֶל טוֹב וּבְבִקֹּרֶת נֶאֱמָנָה, לְהָרִים קֶרֶן לְעַם ד', וְלִתְשׁוּעַת עוֹלָם אֲשֶׁר הֵחֵלָה לִזְרֹחַ לוֹ בְּאֶרֶץ-יִשְׂרָאֵל.</p>
					<p>רִגְשׁוֹתַי וּמַהֲלָךְ רַעְיוֹנוֹתַי מוֹלִיכִים אוֹתִי תָּמִיד לְצַד עִלָּאָה, לְהַמְרוֹמָם וּלְהַנִּשְׂגָּב, לִהְיוֹת מַשְׁקִיף בְּרוֹמְמוּת הַקֹּדֶשׁ, בְּמֶרְחֲבֵי הָאֲצִילוּת הַנִּשְׁמָתִיִּים.</p>
					<p>לֹא מִקְרֶה הוּא, כִּי-אִם עַצְמוּת טֶבַע נַפְשִׁי, מַה שֶּׁאֲנִי מַרְגִּישׁ עֹנֶג וְנַחַת-רוּחַ בְּעֵסֶק הַנִסְתָּרוֹת הָאֱלֹהִיּוֹת בְּהַרְחָבָה וָחֹפֶשׁ. זֹאת הִיא עִקָּר מַטְרָתִי. כָּל הַתַּפְקִידִים שֶׁל יֶתֶר הַכִּשְׁרוֹנוֹת, הַמַּעֲשִׂיִּים וְהַשִּׂכְלִיִּים, אֵינָם כִּי-אִם טְפֵלִים לְמָהוּתִי. אֲנִי צָרִיךְ לִמְצֹא אֶת אָשְׁרִי בְּקִרְבִּי פְּנִימָה, לֹא בְּהַסְכָּמַת הַבְּרִיּוֹת וְלֹא בְּשׁוּם קַרְיֶרָה אֵיזוֹ שֶׁתִּהְיֶה. כָּל מַה שֶּׁאַכִּיר יוֹתֵר אֶת עַצְמִיּוּתִי, וְכָל מַה שֶּׁיּוֹתֵר אַתִּיר לְעַצְמִי לִהְיוֹת מְקוֹרִי וְלַעֲמֹד עַל רַגְלֵי עַצְמִי בְּהַכָּרָה פְּנִימִית, הַמְמֻזֶּגֶת מִדֵּעָה, הַכָּרָה, הַרְגָּשָׁה וְשִׁירָה, יוֹתֵר יָאִיר לִי אוֹר ד', וְיוֹתֵר יְפֻתְּחוּ כֹּחוֹתַי לִהְיוֹת לִבְרָכָה לִי וְלָעוֹלָם.</p>
					<p>מִפְּנֵי הַכָּבוֹד הַמְדֻמֶּה, לֹא אֶעֱזֹב אֶת תְּשׁוּקָתִי לְסִתְרֵי תּוֹרָה. דַּעַת ד' אֵל אֱמֶת תָּמִיד תְּשַׂגְּבֵנִי, גַּם בִּהְיוֹתִי בְּבֵית מְגוּרַי, בְּאֶרֶץ נֻדִּי, בְּגָלוּת וְשִׁפְלוּת - שֶׁהִיא הִיא הַכַּפָּרָה הַיּוֹתֵר גְּדוֹלָה, הַמְכַפֶּרֶת עַל הַכֹּל, וּמִפְּנֵי כָּךְ מְרֹרָה מְאֹד, מְדַכֵּאת אֶת הָרוּחַ - אַף-עַל-פִּי שֶׁגַּסּוּת הַגּוּפָנִיוּת הַנְּמוּכָה אֵינָה מְנִיחָה לְהַרְגִּישׁ כִּדְבָעֵי, מִכָּל-מָקוֹם יֵשׁ וָיֵשׁ הַרְגָּשָׁה שֶׁל דִּכְדּוּךְ פְּנִימִי, שִׁפְלוּת וַעֲזִיבַת גַּסּוּת הָרוּח, וְתִלְבֹּשֶׁת עֲנָוָה וְטָהֳרָה, וְרָצוֹן שֶׁל תְּשׁוּבָה. וַאֲנִי בַּד' אֱלֹהִים אָשִׂים מַחְסִי, וּתְשׁוּקַת שִׁיבָתֵנוּ לְאַרְצֵנוּ הַקְּדוֹשָׁה - לָשֶׁבֶת בְּחַצְרוֹת ד', לַחֲזוֹת בְּנָעֳמוֹ - תְּשַׂגְּבֵנִי וּתְחַיֵּנִי. וַד' יִתֵּן לִי לְשׁוֹן לִמּוּדִים, יְרוֹמֵם רוּחִי וִיטַהֵר דַּעְתִּי וּלְבָבִי וְכָל עֶשְׁתּוֹנוֹתַי, וִיגַלֶּה לִי אוֹר פְּנִימִיּוּת נִשְׁמָתִי. וּמֵאֶרֶץ הַקֹּדֶשׁ יִשְׁלַח עֶזְרוֹ, וְקַו אוֹר יִזְרַח לִי מִמְּרוֹם הָר-מְרוֹם-הָרִים, מִקֹּדֶשׁ וּמִצִּיּוֹן בֵּית-מַאֲוַיֵּינוּ סֶלָה. וַאֲנִי הִנְנִי לְהַחֲזִיק בְּמָעֻזִּי, נַפְשִׁי חָמְדָה בְּצֵל יָדֶךָ לָדַעַת כָּל רָז סוֹדֶךָ. וְאִם שָׁפַלְתִּי מְאֹד, וְאִם נֶחֱלַשׁ רְצוֹנִי, וְאִם נִשְׁבֵּתִי בִּידֵי תַּאֲווֹת וְחֻלְשוֹת, הִנֵּה ד' עוֹזֵר לִי, ד' בְּסוֹמְכֵי נַפְשִׁי. לֹא אִירָא וְלֹא אֶפְחַד, לֹא אֵבוֹשׁ וְלֹא אֶכָּלֵם, תּוֹרַת אֱמֶת תְּשַׂגְּבֵנִי. אֲרוֹמֵם שֵׁם ד' בְּשִׁיר, בְּתוֹךְ רַבִּים אֲהַלְּלֶנּוּ.</p>
					<p>אֲנִי מַרְגִּישׁ בּוּשָׁה לַעֲסֹק בְּסִתְרֵי תּוֹרָה, מִפְּנֵי הַשִּׁפְלוּת הַמֻּרְגֶּשֶׁת בְּנַפְשִׁי. זֶה בְּעַצְמוֹ צָרִיךְ לִהְיוֹת מַפְתֵּחַ לָשׁוּב לֶאֱחֹז בָּאוֹר הַגָּדוֹל שֶׁל חַיֵּי עוֹלָם, שֶׁהוּא מְעוֹדֵד שְׁפֵלִים וּמְחַיֶּה שְׁבוּרֵי לֵב.</p>
					<p>כָּל תַּלְמִיד חָכָם, בִּפְרָט מֵהָעוֹסְקִים בְּרָזֵי תּוֹרָה, יֵשׁ בּוֹ הֶאָרַת מֹשֶׁה, וְהוּא-הַדִּין הֶאָרַת רַבִּי עֲקִיבָא. וְכֻלָּם מְבַקְּשִׁים מַלְאֲכֵי הַשָּׁרֵת לְדוֹחֲפָם, וְהַקָּדוֹשׁ-בָּרוּךְ-הוּא עוֹזְרוֹ וְאוֹמֵר: הָנִיחוּ לְזָקֵן זֶה, כְּדַאי הוּא שֶׁיִּשְׁתַּמֵּשׁ בִּכְבוֹדִי, וְאֵין זָקֵן אֶלָּא זֶה שֶׁקָּנָה חָכְמָה. וּבְעֵת הַדְּחִיפָה שֶׁל מַלְאֲכֵי הַשָּׁרֵת מִתְקַטְּנִים כָּל כֹּחוֹת הַנֶּפֶשׁ וְהָעֶלְבּוֹן גָּדוֹל עַד מְאֹד, וְהָאָדָם נוֹשֵׂא עֵינָיו לַשָּׁמַיִם וְשָׂם מִבְטָחוֹ רַק עַל אֱלֹהֵי אֱמֶת, שֶׁאֵין עוֹד מִלְּבַדּוֹ, שֶׁבָּרָא הַכֹּל לִכְבוֹדוֹ. אָז רוּחַ חֲדָשָׁה בָּאָה בְּקִרְבּוֹ וְאֹמֶץ לֵבָב יִמָּלֵא, וְהַכֹּל נַעֲשִׂים לוֹ אוֹהֲבִים.</p>
					<p>מָה אֲנִי מַרְגִּישׁ כְּשֶׁאֲנִי נִתְבָּע לְעַיֵּן בְּרוּחָנִיּוּת - מַחֲלַת לֵב, וּמוּעָקָה. לָמָּה הוּא הַדָּבָר הַזֶּה? מִפְּנֵי שֶׁהַתְּבִיעָה הָרוּחָנִית מִתְגַּבֶּרֶת בְּקִרְבִּי, וְנַפְשִׁי מַרְגֶּשֶׁת אָז בְּיוֹתֵר אֶת עֲנִיּוּתָהּ הַמּוּסָרִית וְהָרוּחָנִית בִּכְלָל. אָמְנָם הָרִפְיוֹן הַנַּפְשִׁי הַנּוֹלָד מֵהוֹפָעָה זוֹ הוּא חִסָּרוֹן מֻחְלָט, זוֹ הִיא חֲלוּדָה נִשְׁמָתִית, נֶגֶד זֶה צָרִיךְ לְהִלָּחֵם בְּאֹמֶץ לֵב. הַהִסְתַּכְּלוּת הָרוּחָנִית צְרִיכָה לִהְיוֹת עֲשִׁירָה, תְּדִירָה וּרְחָבָה, תְּקִיפָה וְהוֹלֶכֶת בְּיֹשֶׁר. הַחֻלְשָׁה וְהַכְּאֵב הַפְּנִימִי שֶׁהַתַּבְעֵרָה שֶׁל יִרְאַת שָׁמַיִם מְחוֹלֶלֶת בְּקֶרֶב הַנֶּפֶשׁ, הִיא מִצַּד עַצְמָהּ חִסָּרוֹן וּמַחֲלָה, וּצְרִיכִים לִקְנוֹת מֻשָּׂגִים בְּרוּרִים בְּמִקְצֹעַ שֶׁל קֹדֶשׁ זֶה, עַד שֶׁהַסִּלּוּד הַבִּלְתִּי-תַרְבּוּתִי יִהְיֶה הוֹלֵךְ וּפוֹחֵת, וּבִמְקוֹמָהּ תָּבוֹא עָצְמָה וְהַרְחָבַת הַדַּעַת.</p>
					<p>מָה אֶתְבַּהֵל מִפְּנֵי הַמְּשָׁלִים הַסְּפוּנִים, הַמְּטִילִים אֵימָה וָפַחַד - הֲכִי מִבַּלְעֲדֵיהֶם עוֹלָמִי הוּא יוֹתֵר מוּאָר? הֲלֹא אַךְ חֶשְׁכַּת אַשְׁמָנִים שׁוֹלֶטֶת הִיא בְּכָל הַגִּלּוּי?! וְלַחַיִּים קוֹרֵא הָרָז, הַמּוֹשִׁיט לִי אֶת אוֹרוֹתָיו עַל-יְדֵי מַחְשַׁכֵּי מְשָׁלָיו, שֶׁמַּכְאוֹבֵיהֶם הָרוּחָנִיִּים הֵם הֵם מְעוֹרְרִים בִּי אֶת חַיֵּי הָרוּחַ הָאֵיתָנִים, חַיֵּי הָעֹז, חַיֵּי הַגְּאֻלָּה. הָלְאָה כָּל פַּחַד! לִבִּי מִצּוּר חָזָק - אַף כִּי עָדִין וְסָפוּג הוּא, פָּתוּחַ לְכָל רֶגֶשׁ זַךְ, וְעוֹרֵג בְּכָל עֹז לְכָל הַרְגָּשָׁה אֲצִילִית, מְלֵאָה חֵרוּת.</p>
					<p>וּמַה שֶּׁאֲנִי הוֹמֶה אַחַר הָרָזִים, הֲיֵשׁ בָּזֶה אֵיזֶה נִדְנוּד שֶׁל צְבִיעּוּת אוֹ שֶׁל שֶׁקֶר? הֲלֹא אֵשׁ בּוֹעֶרֶת בְּקִרְבִּי בַּעֲרִיגָה אֶל הַצָּפוּן. וְאִלְמָלֵא שֶׁגָּדַרְתִּי תָּמִיד בְּעַד הַנְּטִיָּה הַטִּבְעִית הַזֹּאת שֶׁבְּרוּחִי, לִנְטוֹת אַחֲרֵי שְׁבִילִים אֲחֵרִים, אָז הָיִיתִי בֶּאֱמֶת הוֹלֵךְ וּמִתְעַלֶּה, הָיִיתִי הוֹלֵךְ וּמִתְעַלֶּה וְכֹחִי הַחֶזְיוֹנִי הָיָה מִתְגַּבֵּר וְעוֹלֶה לְטוֹבַת כָּל שׁוֹקְקֵי רֶגֶשׁ וְרַעְיוֹן שֶׁבָּעוֹלָם.</p>
					<p>לֹא יַעֲשֶׂה אָדָם אֶת נַפְשׁוֹ שֶׁקֶר, אַל יְכַזֵּב אֶת הַרְגָּשׁוֹתָיו הַפְּנִימִיּוֹת מִתּוֹךְ סְעָרַת הַדְּחִיפָה שֶׁל הַסְכָּמַת הָרַבִּים. וְאִם הוּא מַרְגִּישׁ רוֹמְמוּת וּקְדֻשַּׁת הִגָּיוֹן בְּמִקְצֹעַ מְיֻחָד, יִרְאֶה לְהַשְׂבִּיעַ אֶת עַצְמוֹ תָּמִיד מִשֹּׁד-הַתַּעֲנוּגִים הָעֶלְיוֹנִים, מִמָּקוֹם שֶׁלִּבּוֹ חָפֵץ. וַאֲנִי, שֶׁהִנְנִי כָּל-כָּךְ מִתְמַלֵּא תַּנְחוּמוֹת-אֵל בְּלָמְדִי בְּרָזֵי תּוֹרָה, גַּם כְּשֶׁאֲנִי מַרְגִּישׁ אֶת עַצְמִי כָּל-כָּךְ עַרְטִילָאִי, אַל יִרְפּוּ יָדַי, וּבְמָעֻזִּי אֲנִי מֻכְרָח לְהַחֲזִיק - אַף-עַל-פִּי שֶׁלֹּא אֶפְשָׁר שֶׁלֹּא לִתֵּן לְהַתַּפְקִידִים הַמַּעֲשִׂיִּים אֶת מְבֻקָּשָׁם, בֵּין מִצַּד הַמַּעֲמָד הַמַּעֲשִׂי, בֵּין מִצַּד עֶצֶם הַחוֹבָה שֶׁל הֶגְיוֹן הַתּוֹרָה וִידִיעָתָהּ בְּכָל הַמִּקְצוֹעוֹת.</p>
					<p>כַּמָּה אֲנִי צָרִיךְ לְהִתְיַשֵּׁב לְבָרֵר אֶת מַעֲמָדִי הַחָפְשִׁי, עַד כַּמָּה אֲנִי רַשַּׁאי לִלְחֹם עִם רִגְשׁוֹתַי בְּמַהֲלָךְ רַעְיוֹנוֹתַי הַמּוֹלִיכִים אוֹתִי תָּמִיד לְצַד עִלּוּיִי, לְהַמְרוֹמָם וְהַנִּשְׂגָּב, וְלִהְיוֹת מַשְׁקִיף בְּרוֹמְמוּת הַקֹּדֶשׁ, בִּיסוֹדוֹת הַמּוּסָר הָעֶלְיוֹנִים, בְּמֶרְחֲבֵי הָאֲצִילוּת הַנִּשְׁמָתִיִּים, וְהֵם הַדּוֹחֲקִים אוֹתִי אֶל הַצְּדָדִים הַמַּעֲשִׂיִּים. וְקַל וָחֹמֶר עַד כַּמָּה תּוּכַל הַתַּבְהֵלָה הַמַּעֲשִׂית לִדְחֹק אֶת הָרוּחַ הֶאָצִיל - זֹאת הִיא הַשְּׁאֵלָה.</p>
					<p>כַּמָּה גְּדוֹלָה הִיא מִלְחַמְתִּי הַפְּנִימִית. לְבָבִי מָלֵא עֲרִיגָה רוּחָנִית גְּבוֹהָה וּרְחָבָה. חָפֵץ אֲנִי שֶׁהַנֹּעַם הָאֱלֹהִי יִתְפַּשֵּׁט תָּמִיד בְּכָל קְרָבַי, לֹא מִפְּנֵי הֲנָאַת הָעֹנֶג שֶׁבּוֹ, כִּי-אִם מִפְּנֵי שֶׁכָּךְ צָרִיךְ לִהְיוֹת, מִצַּד שֶׁאַךְ זֶהוּ הַמַּעֲמָד שֶׁל הַמְּצִיאוּת, מִשּׁוּם שֶׁזֶּהוּ תֹּכֶן הַחַיִּים. וְהִנְנִי תָּמִיד הוֹמֶה, שׁוֹאֵג בְּעַצְמִיּוּתִי הַפְּנִימִית בְּקוֹל גָּדוֹל - אוֹר אֱלֹהִים הָבוּ לִי, תַּעֲנוּג אֵל חַי וְשַׁעֲשׁוּעוֹ, גֹּדֶל יִפְעַת בִּקְרַת הֵיכָל מֶלֶךְ עוֹלָם, אֵל אֱלֹהֵי אָבִי, אֲשֶׁר בְּכָל לִבִּי הִנְנִי נָתוּן לְאַהֲבָתוֹ, אֲשֶׁר פַּחֲדוֹ יְרוֹמְמֵנִי. וְנִשְׁמָתִי הוֹלֶכֶת הִיא וּמִתְנַשֵּׂאת, מִתְעַלָּה הִיא עַל כָּל הַשִּׁפְלוּת, הַקַּטְנוּת וְהַגְּבוּלִים, שֶׁחַיֵּי הַטֶּבַע, הַגְּוִיָּה, הַסְּבִיבָה וְהַהַסְכָּמָה מַגְבִּילִים אוֹתָהּ, לוֹחֲצִים אוֹתָהּ בִּצְבָתִים, מְשִׂימִים אוֹתָהּ, כֻּלָּהּ, בְּסַד. וְהִנֵּה שֶׁטֶף חִיּוּבִים בָּא, לִמּוּדִים וְדִקְדּוּקִים לְאֵין תַּכְלִית, סִבּוּכֵי רַעְיוֹנוֹת וְהוֹצָאַת פִּלְפּוּלִים מִדַּיְּקָנוּת שֶׁל אוֹתִיּוֹת וְתֵבוֹת, בָּאָה וְסוֹבֶבֶת אֶת נִשְׁמָתִי הַצַּחָה, הַחָפְשִׁית, הַקַּלָּה כִּכְרוּב, הַטְּהוֹרָה כְּעֶצֶם הַשָּׁמַיִם, הַשּׁוֹטֶפֶת כְּיָם שֶׁל אוֹר. וַאֲנִי עוֹד לֹא בָּאתִי לְזֹאת הַמַּדְרֵגָה, לִסְכוֹת מֵרֵאשִׁית עַד אַחֲרִית, לְהָבִין נֹעַם שְׁמוּעָה, לְהַרְגִּישׁ מֶתֶק כָּל דִּקְדּוּק, לִהְיוֹת צוֹפֶה בָּאוֹר שֶׁבְּמַחְשַׁכֵּי עוֹלָם. וְהִנְנִי מָלֵא מַכְאוֹבִים וּמְצַפֶּה אֲנִי לִישׁוּעָה וְאוֹרָה, לְרוֹמְמוּת עֶלְיוֹנָה, לְהוֹפָעַת דֵּעָה וּנְהָרָה, וּלְהַזָּלַת טַל שֶׁל חַיִּים גַּם בְּתוֹךְ אֵלֶּה הַצִּנּוֹרוֹת הַצָּרִים אֲשֶׁר מֵהֶם אִינַק וְאֶשְׂבַּע, אֶתְעַנֵּג בְּנֹעַם ד', אַכִּיר טֹהַר הָרָצוֹן הָאִידֵאָלִי, רוּם חֶבְיוֹן עֹז עֶלְיוֹן, הַמְמַלֵּא כָּל אוֹת וָקוֹץ, כָּל הֲוָיָה וּפִלְפּוּל. "וְאֶשְׁתַּעֲשַׁע בְּמִצְוֹתֶיךָ אֲשֶׁר אָהָבְתִּי, וְאָשִׂיחָה בְחֻקֶּיךָ".</p>
					<p>כַּמָּה דִּקְדּוּק הַפְּרָטִים הַהִלְכָתִיִּים וְהַפִּלְפּוּל מַעֲכִירִים לִפְעָמִים אֶת רוּחִי הַשּׁוֹאֵף לְגַדְלוּת וְלִכְלָלוּת. וּמִכָּל-מָקוֹם, צָרִיךְ אֲנִי לְהִתְגַּבֵּר וּלְהַכְשִׁיר אֶת עַצְמִי הַכְשָׁרָה הֲגוּנָה, שֶׁאֶהְיֶה רָאוּי גַּם-כֵּן לְבֵרוּר הֲלָכָה, וְלִפְעָמִים גַּם לְפִלְפּוּלִים רְגִילִים, כִּי סוֹף-כָּל-סוֹף לֹא יְשַׁנֶּה אָדָם מִמִּנְהָג הַמָּקוֹם, וּמִמִּדַּת דֶּרֶךְ-אֶרֶץ הִיא שֶׁלֹּא לִהְיוֹת עֵר בֵּין הַיְשֵׁנִים וְלֹא יָשֵׁן בֵּין הָעֵרִים. וּכְשֶׁמְּקַבְּלִים אֵיזֶה הַגְבָּלָה מִצַּד מִדַּת דֶּרֶךְ-אֶרֶץ, בָּאָה הַהַרְחָבָה הָרוּחָנִית אֶל הַנֶּפֶשׁ מִצַּד הָרַעְיוֹן הַגָּדוֹל הָאָצוּר בִּכְלָל מִדַּת דֶּרֶךְ-אֶרֶץ, הַמְתַקֵּן אֶת הַתַּרְבּוּת הַכְּלָלִית שֶׁל הַבְּרִיּוֹת.</p>
					
								</div><!-- .entry-content -->


					
			</div>

