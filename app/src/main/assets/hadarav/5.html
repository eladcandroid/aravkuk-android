<div id="content" role="main">
					<h1 class="entry-title">מְשׂוֹרֵר שִׂירַת אֵין-סוֹף</h1>
					
					<div class="entry-content">
					<p>הֶגְיוֹנוֹתַי הִנָּם מִנִּי-יָם רְחָבִים, בְּשָׂפָה פְּרָזִית לְהַבִּיעָם בַּל אוּכָלָה. שֶׁלֹּא בְּטוֹבָתִי הִנְנִי מֻכְרָח לִהְיוֹת מְשׁוֹרֵר, אֲבָל מְשׁוֹרֵר חָפְשִׁי. לֹא אוּכַל לִהְיוֹת קָשׁוּר לְנַחֲלָתָם שֶׁל הַמִּשְׁקָל וְהֶחָרוּז. הִנְנִי בּוֹרֵחַ מֵהַפְּרוֹזָה הַפְּשׁוּטָה מִפְּנֵי הַכֹּבֶד שֶׁיֵּשׁ בָּהּ, מִפְּנֵי צִמְצוּמָהּ, וְלֹא אוּכַל לְהַכְנִיס אֶת עַצְמִי בְּצִמְצוּמִים אֲחֵרִים, שֶׁאוּלַי הִנָּם יוֹתֵר גְּדוֹלִים וּמְעִיקִים מֵהַמּוּעָקָה שֶׁל הַפְּרוֹזָה, שֶׁמִּמֶּנָּה אֲנִי בּוֹרֵחַ.</p>
					<p>מִי שֶׁיֵּשׁ לוֹ נְשָׁמָה שֶׁל יוֹצֵר, מֻכְרָח לִהְיוֹת יוֹצֵר רַעְיוֹנוֹת וּמַחֲשָׁבוֹת. אִי אֶפְשָׁר לוֹ לְהִסָּגֵר בְּתַלְמוּדוֹ לְבַד, כִּי שַׁלְהֶבֶת הַנְּשָׁמָה עוֹלָה הִיא מֵאֵלֶיהָ, וְאִי אֶפְשָׁר לַעֲצֹר אוֹתָהּ מִמַּהֲלָכָהּ.</p>
					<p>אִי-אֶפְשָׁר לְשׁוּם אָדָם לִכְבֹּשׁ אֶת הַכִּשְׁרוֹנוֹת הַטִּבְעִיִּים שֶׁלּוֹ, מִפְּנֵי אֵיזֶה מַעְצוֹר שֶׁל מַצָּב אוֹ שֶׁל נִימוּס. וּמִי שֶׁהוּא סוֹפֵר וּמְשׁוֹרֵר בְּטֶבַע, מֻכְרָח הוּא לְהוֹצִיא אֶת כִּשְׁרוֹנוֹ מִן הַכֹּחַ אֶל הַפֹּעַל, אַף-עַל-פִּי שֶׁמִּצַּד מַצָּבוֹ וּמִקְרָיו הוּא מֻכְרָח לַעֲסֹק תָּדִיר בְּעִנְיָנִים אֲחֵרִים, הָרְחוֹקִים מִסִּפְרוּת וְשִׁירָה.</p>
					<p>מִי שֶׁנִּשְׁמָתוֹ עֲלוּלָה לִהְיוֹת תָּמִיד מְשׁוֹרֶרֶת שִׁירַת-אֵין-סוֹף, אַל יַעֲזֹב אָרְחוֹ, וְדַרְכּוֹ בַּקֹּדֶשׁ הִיא הַמְיֻחֶדֶת לִסְגֻלָּתוֹ. וְכָל מַה שֶּׁיִהְיֶה צָרִיךְ לִפְנוֹת אֲלֵיהֶם מִדְּבָרִים קְצוּבִים וּמַעֲשִׂיִּים, הַכֹּל יִהְיֶה רָטֹב וּמָלֵא לְשַׁד חַיֵּי נַחַת וָעֹנֶג, מִשַּׁעֲשׁוּעֵי הַקֹּדֶשׁ שֶׁל דִּמְמַת הָרוּם שֶׁל שִׁירַת אֵין-סוֹף. וְכָל מַה שֶּׁיֶּהְגֶּה רוּחוֹ מִסְּפִירוֹת, נְשָׁמוֹת וְעוֹלָמוֹת, וְכָל הֲמוֹן מַעֲשִׂים רַבִּים לְאֵין תַּכְלִית, הַכֹּל הוּא רָווּי אוֹר הַנַּחַת וְהַתַּעֲנוּג שֶׁל רוֹמְמוּת אוֹר הַקֹּדֶשׁ שֶׁל שִׁירַת אֵין-סוֹף. אָמְנָם מַעְיָן הַשִּׁירָה נוֹבֵעַ הוּא מֵאוֹתוֹ הָרוּם הָעֶלְיוֹן, הַמַּכִּיר וּמַרְגִּישׁ, שֶׁגַּם בִּטּוּי נִפְלָא זֶה שֶׁל אֵין-סוֹף אֵינֶנּוּ כִּי-אִם גִּלּוּי עֶלְיוֹן, טָמִיר וְנִשְׂגָּב, הַמּוֹרֶה עַל עִלּוּם עֶלְיוֹן, שֶׁכָּל חֶמְדַּת כָּל הַהֲוָיָה לוֹ תַּעֲרֹג וְאֵלָיו תִּתְרוֹמֵם וְתִנָּשֵׂא, מִמַּעַל לְכָל כְּמִיסָה, וּלְעֵילָא לְעֵילָא מִכָּל גְּנִיזָה שֶׁל שְׁלִילָה רוֹמֵמָה, הַמִּתְעַלָּה מִכָּל רָזֵי הַדּוּמִיָּה, "אַדִּיר בַּמָּרוֹם ד'".</p>
					<p>יְצִירָתִי זוֹרֶמֶת כְּמַעַיְנֵי מַיִם, מַכָּה גַּלִּים הִיא, תּוֹסֶסֶת תָּמִיד, מַזֶּלֶת פְּלָגִים יִבְלֵי-מַיִם. גְּאוֹן נִשְׁמָתִי בְּקִרְבִּי תָּמִיד חַי וּפוֹעֵל. הַשְׁקָפָתִי, הַמְּלֵאָה אוֹר קֹדֶשׁ, מִתְרַחֶבֶת הִיא וְהוֹלֶכֶת. הִנְנִי קָרוּא לְאֹמֶץ וְלִגְבוּרָה, לְחַזֵּק וּלְאַמֵּץ לֵב כָּל נֶחֱשָׁלִים. תְּפִלָּתִי מִמְּקוֹר נִשְׁמָתִי הִיא הוֹלֶכֶת, גְּדוֹלָה הִיא וּמְלֵאָה גֵּאוּת ד'.</p>
					<p>הַלֵּב הוֹמֶה לְחַדֵּשׁ, לְחַדֵּשׁ בְּלֹא הֶרֶף, לְחַדֵּשׁ בְּאֹפֶן זוֹלֵף וְשׁוֹטֵף, מִפְּנֵי שֶׁכָּךְ הוּא הַטֶּבַע שֶׁל הַנְּשָׁמָה, שֶׁתִּהְיֶה שׁוֹטֶפֶת כְּנַחַל. וּמִי מְעַכֵּב? הַקְדָּמוֹת, יְדִיעוֹת, הַצָּעוֹת, הַסְכָּמוֹת. כָּל אֵלֶּה הֵם דְּבָרִים שֶׁל צְדָדִיּוּת, שֶׁבְּשׁוּם אֹפֶן לֹא יוּכְלוּ לְעַכֵּב אֶת מֵרוֹץ הָרוּחַ. וְלֹא עוֹד אֶלָּא שֶׁהָרוּחַ בְּשִׂיא גַּלָּיו לֹא יוּכַל כְּלָל לִהְיוֹת מִתְעַכֵּב אֶל אֵלּוּ הַקִּנְיָנִים בְּיוֹתֵר, עַד שֶׁעַל-פִּיהֶם דַּוְקָא יְבַסֵּס אֶת מִפְעָלוֹ. הוּא מֻכְרָח לְהָנִיעַ אֶת סְעָרוֹתָיו, הוּא מֻכְרָח לִדְחֹף אֶת שִׁמְשׁוֹתָיו וְכוֹכָבָיו הַטּוֹעֲנִים עוֹלָם וּמְלֹאוֹ, וְדוֹרְשִׁים תְּנוּעָה תְּכוּפָה וּמְרוּצָה מְהִירָה בְּאֵין-הֶרֶף, בְּאֶפֶס מַעְצוֹר וּמְנִיעָה. הָבוּ גֹּדֶל לַיְצִירָה הַזּוֹרֶמֶת, הַהוֹלֶכֶת קוֹמְמִיּוּת, הַצּוֹעֶדֶת בִּגְאוֹנָהּ מִצְעֲדֵי עֲנָק, וְרָצָה כְּגִבּוֹר לָרוּץ אֹרַח.</p>
					<p>כַּמָּה מַחֲשָׁבוֹת נֶחְנְקוּ בְּכָל מֶשֶׁךְ הַזְּמָן שֶׁלֹא כָּתַבְתִּי שׁוּם דָּבָר שֶׁל רַעְיוֹן. אָמְנָם מֻנָּחוֹת הֵנָּה בְּוַדַּאי בִּתְהוֹם הַנְּשָׁמָה, לֹא נֶאֶבְדוּ מִן הַמְּצִיאוּת, אֲבָל הַמַּיִם צְרִיכִים הֵם תָּמִיד לְהִדָּלוֹת, לְהוֹצִיא מֵהֶם תּוֹעֶלֶת לְהַשְׁקוֹת הֲמוֹן רַבָּה, וְהַמַּחֲשָׁבוֹת צְרִיכוֹת לִשְׁטֹף, לִהְיוֹת מוּצָאוֹת מִן הַכֹּחַ אֶל הַפֹּעַל - "כְּתֹב חָזוֹן וּבָאֵר עַל הַלֻּחוֹת".</p>
					<p>זְמָן רַב נִכְמְסוּ מַחְשְׁבוֹתַי הַפְּנִימִיּוֹת וְרִגְשׁוֹתַי בְּמַעֲמַקֵּי הַלֵּב, לֹא יָצְאוּ הַחוּצָה וְלֹא בָּאוּ כְּלָל לִידֵי בִּטּוּי מִפְּנֵי סִבּוּכֵי תֹּהוּ, וּמִפְּנֵי טְרָדוֹת מַעֲשִׂיּוֹת וְלִמּוּדִים שׁוֹנִים. אֲבָל דְּחִיקַת הַנְּשָׁמָה נוֹרָאָה הִיא, וְהִנְנִי מוֹצֵא אֶת עַצְמִי כְּבָר מֻכְרָח לְהַבִּיעַ אֵיזֶה דָּבָר מִתּוֹךְ הַלְּחִיצָה הָרוּחָנִית. "קָרָאתִי מִצָּרָה לִי אֶל-ד' וַיַּעֲנֵנִי".</p>
					<p>לִבִּי הוֹמֶה עַל כָּל אֵלֶּה הַמַּחֲשָׁבוֹת הָאֲצִילִיּוֹת הַגְּנוּזוֹת בַּלֵּב פְּנִימָה, שֶׁאֵינִי מוֹצִיא אוֹתָן מֵהַהֶעְלֵם אֶל הַגִּלּוּי, וַהֲלֹא הֵן הֵנָּה מַרְגָּלִיּוֹת טוֹבוֹת מֵאוֹצָר הַנְּשָׁמָה, הָעוֹלוֹת לְמַעְלָה בְּעֶרְכָּן מִכָּל דְּבָרִים שֶׁל חִדּוּשׁ וְהִתְפַּלְסְפוּת עֲשׂוּיָה עַל-יְדֵי עָמָל הַשֵּׂכֶל וִיגִיעַת הַמַּחֲשָׁבָה.</p>
					<p>הָאַכְזָרִיּוּת עַל הַיְלָדִים שֶׁל הָרוּחַ, שֶׁהוֹלְכִים וְנֶאֱבָדִים מִפְּנֵי שֶׁאֵינֶנִּי מְחַיֶּה אוֹתָם לְהַלְבִּישׁ אוֹתָם בַּבִּטּוּיִים הָרְאוּיִים לָהֶם, שֶׁיּוּכְלוּ עַל-יָדָם לְהִתְגַּלּוֹת בְּכָל הָאֹפִי שֶׁלָּהֶם, אוֹתָהּ הָאַכְזָרִיּוּת הִיא מְמָרֶרֶת אֶת לִבִּי, וּמְמַלְּאָה אוֹתִי לֵאוּת רוּחָנִית וְקֶצֶף נַפְשִׁי גָּדוֹל. זֶהוּ הֵד הַקּוֹל מֵהָ"אוֹי לָהֶם לַבְּרִיּוֹת מֵעֶלְבּוֹנָהּ שֶׁל תּוֹרָה", הַיּוֹצֵאת בְּכָל יוֹם מֵהַר חוֹרֵב, אֲשֶׁר כָּל אִישׁ שׁוֹמֵעַ אֶת שִׁמְעָהּ בְּמַשְׂכִּיּוֹת לִבּוֹ, וְהַכֹּל תָּלוּי עַד כַּמָּה עָמֹק הוּא הָרֹשֶׁם הַנִּשְׁאָר מֵאוֹתָהּ הַשְּׁמִיעָה. אָמְנָם הַתְּשׁוּבָה הִיא בָּאָה מִתּוֹךְ הַקְשָׁבָה זוֹ, וְהָרַחֲמִים הַבָּאִים עַל הַמַּחֲשָׁבוֹת הַנֶּחֱנָקוֹת הֵם יְבִיאוּנִי לִתְשׁוּבָה, לִזְרִיזוּת פְּנִימִית, לְבַטֵּא בְּהַרְחָבָה, בְּדַיְּקָנוּת, בְּפֵרוּט, אֶת אֲשֶׁר תַּצְמִיחַ נִשְׁמָתִי בְּכָל עֵת מֵהֲמוֹן הָרְגָשׁוֹת וְהַשְּׁאִיפוֹת הָאִידֵאָלִיּוֹת, אֲשֶׁר יֵשׁ בָּהֵן בְּרָכָה לַיָּחִיד וְלָרַבִּים, לְיִשְׂרָאֵל וְלָאָדָם. לֹא אוֹמַר עוֹד לִלְבָבִי לִהְיוֹת תּוֹהֶה וְשׁוֹמֵם, אוֹ עָסוּק כֻּלּוֹ בִּתְכָנִים שֶׁהֵם אֵינָם עַצְמִיּוּתָהּ שֶׁל עֲרִיגַת נִשְׁמָתִי. רַק שׁוֹב אָשׁוּב אֶל אוֹתוֹ הַתֹּכֶן הַפְּנִימִי הַטָּהוֹר, אֲשֶׁר רוּחִי בְּקִרְבִּי תָּמִיד תְּשַׁחֵר אוֹתוֹ. "וְאֵרַשְׂתִּיךְ לִי לְעוֹלָם, וְאֵרַשְׂתִּיךְ לִי בְּצֶדֶק וּבְמִשְׁפָּט, וּבְחֶסֶד וּבְרַחֲמִים, וְאֵרַשְׂתִּיךְ לִי בֶּאֱמוּנָה וְיָדַעַתְּ אֶת ד'".</p>
					<p>מָה אוּכַל לַעֲשׂוֹת עִם הַמַּחֲשָׁבוֹת הַשּׁוֹטְפוֹת. לִבִּי דּוֹאֵג עַל אֲשֶׁר הֵן אֵינָן נִכְתָּבוֹת, עַל אֲשֶׁר הֵן אֵינָן נֶחֱרָתוֹת וּמִתְגַּלְּמוֹת. דּוֹמֶה לִי כְּאִלּוּ הֵן פּוֹרְחוֹת לָרוּחַ. אֲבָל אִם אֲנַסֶּה לְגַלְּמָן, הַאוּכַל? הֲיֵשׁ לִי בִּטּוּי עַל אוֹתָם צִיּוּרֵי הַנֶּפֶשׁ הַפְּנִימִיִּים, שֶׁהֵם הֵם הַמְזַעְזְעִים אוֹתִי, וְהֵם הֵם הַדּוֹרְשִׁים מִמֶּנִּי אֶת הִתְגַּלְּמוּתָם? וְכִי יָכוֹל אֲנִי לְמַלְּאוֹת אֶת חֶפְצָם שֶׁל בְּנֵי רֵשֶׁף הַלָּלוּ? עַל זֶה מֻכְרָח אֲנִי לְהָשִׁיב לֹא וָלֹא. וְאִם אָבוֹא לְמַלְּאוֹת אַחֲרֵי הַדְּרִישָׁה הַפְּנִימִית הַזֹּאת, הַצּוֹרֶבֶת תָּמִיד אֶת לִבִּי - לֹא אֶת הַדְּרִישָׁה הָאֲמִתִּית אֲנִי מְמַלֵּא, כִּי לֹא אוֹתָן הַמַּחֲשָׁבוֹת הַסְּפוּנוֹת, הַקּוֹרְאוֹת אוֹתִי לְהַגְלָמַת יְצִירָתָן, אֲנִי מַגְלִים, רַק אֶת הֵדָן הָרָחוֹק, אֶת צֵל-צִלָּן. וּמָה אֶעֱשֶׂה? נִכְסְפָה וְגַם כָּלְתָה נַפְשִׁי לְחַצְרוֹת אֱלֹהַי, לִבִּי וּבְשָׂרִי יְרַנְּנוּ אֶל אֵל חַי. "אָז אָמַרְתִּי הִנֵּה-בָאתִי בִּמְגִלַּת-סֵפֶר כָּתוּב עָלָי". "לַעֲשׂוֹת-רְצוֹנְךָ אֱלֹהַי חָפַצְתִּי, וְתוֹרָתְךָ בְּתוֹךְ מֵעַי". "בִּשַּׂרְתִּי צֶדֶק בְּקָהָל רָב, הִנֵּה שְׂפָתַי לֹא אֶכְלָא, ד' אֱלֹהִים אַתָּה יָדָעְתָּ". אַתָּה יָדַעְתָּ, וְרַק אַתָּה יָדַעְתָּ, וַאֲנִי הֶחֱשֵׁיתִי מִטּוֹב וּכְאֵבִי נֶעְכָּר, עַד אֲשֶׁר תְּרַפֵּא אֶת כְּאֵבִי, עַד אֲשֶׁר "עַל הַנַּחַל יַעֲלֶה עַל-שְׂפָתוֹ מִזֶּה וּמִזֶּה כָּל-עֵץ-מַאֲכָל... וְהָיָה פִרְיוֹ לְמַאֲכָל וְעָלֵהוּ לִתְרוּפָה" - לְהַתִּיר פֶּה אִלְּמִים. וְהַנַּחַל בָּא הוּא מֵהַמַּעְיָן אֲשֶׁר יֵצֵא מִבֵּית ד' וְהִשְׁקָה אֶת נַחַל הַשִּׁטִּים. "אָז יְדַלֵּג כָּאַיָּל פִּסֵּחַ וְתָרֹן לְשׁוֹן אִלֵּם". "וּלְבָב נִמְהָרִים יָבִין לָדָעַת, וּלְשׁוֹן עִלְּגִים תְּמַהֵר לְדַבֵּר צָחוֹת".</p>
					<p>מִי יַעֲצֹר בַּעֲדִי, מַדּוּעַ לֹא אֲגַלֶּה עַל הַכְּתָב אֶת כָּל שַׂרְעַפַּי, אֶת כָּל הֲגִיגֵי נַפְשִׁי הַיּוֹתֵר טְמִירִים? מִי הוּא הַמְעַכֵּב, מִי הוּא הָאוֹסֵר אֶת הָרַעְיוֹן בְּתוֹךְ קְלִפָּתוֹ וְאֵינוֹ מְנִיחוֹ לָצֵאת לַאֲוִיר הָעוֹלָם, מִי הוּא הַמְחַנֵּק אֶת הַיִּפְעוֹת שֶׁל חַיֵּי הַנֶּפֶשׁ, וְאֵינוֹ מְנִיחָם לְהִתְגַּלּוֹת בְּכָל פְּאֵר שְׁלַל צִבְעֵי אוֹרוֹתֵיהֶם? כֹּחוֹתַי הָרוּחָנִיִּים בְּקִרְבִּי שׁוֹאֲגִים מֵרֹב יְגוֹנָם, הֵם מַרְגִּישִׁים אֶת עַצְמָם כַּאֲסִירִים יוֹשְׁבֵי כֶּלֶא, וַאֲסִירֵי עֹנִי אֵלֶּה הֵם קוֹבְלִים כִּי לֹא בְּצֶדֶק וְלֹא בְּמִשְׁפָּט הֵם אֲסוּרִים. הַדִּין עִמָּם, וְהַיֹּשֶׁר וְהַצֶּדֶק הוּא עַל צִדָּם. הֵם אוֹמְרִים לְהִתְפָּרֵץ בְּכֹחַ, לְהַפִּיל קִירוֹת בֵּית שִׁבְיָם, לָצֵאת לְחֵרוּת עוֹלָם, לָרוֹן בְּרוּם קוֹל אֶת רִנָּתָם הַגְּדוֹלָה, הַקְּדוֹשָׁה, הָעֲלִיזָה, מְלֵאָה עִזּוּז הַחַיִּים, חַיֵּי הַקֹּדֶשׁ וְהַטֹּהַר, חַיֵּי הַתִּפְאֶרֶת, חַיֵּי צַהֲלַת כָּל עוֹלָמִים, חַיֵּי גְּאוֹן ד' אֲשֶׁר בּוֹ יִתְעַנְּגוּ בְּרֹב טוּב. הוֹי, מָתַי, מָתַי תָּבוֹא גְּאֻלָּתָם, מָתַי, מָתַי אֶהְיֶה מְדַבֵּר וְכוֹתֵב אֶת כָּל אֲשֶׁר יִרְחַשׁ לִבִּי, אֲדַבְּרָה וְיִרְוַח לִי, תְּהִלַּת ד' יְדַבֵּר פִּי, וְהַפֶּה יְדַבֵּר כָּל אֲשֶׁר הַלֵּב הוֹגֶה, וְהָעֵט יְפָרֵשׁ אֶת כָּל הַגָּנוּז בְּמַעֲמַקֵּי הָרַעְיוֹן, וּמֵאֲפֵלָה יֵצֵא אוֹר, אוֹר, אוֹר, אוֹר, ד' אוֹרִי וְיִשְׁעִי, מִמִּי אִירָא, ד' אוֹר לִי.</p>
					<p>הִנְנִי צָרִיךְ לְשַׁחְרֵר אֶת סִפְרוּתִי מִכְּבָלֶיהָ. מִפְּנֵי מָה אֵינִי יָכוֹל לִכְתֹּב אֶת עֹמֶק רַעְיוֹנוֹתַי בְּדֶרֶךְ יְשָׁרָה, בְּלֹא סִבּוּךְ, בְּלֹא הַרְכָּבָה יְתֵירָה, כִּי-אִם דְּבָרִים כְּמַשְׁמָעָם, לְהַגְלִימָם כְּפִי סֵדֶר יְצִירָתָם - זֶהוּ סוֹד מְסֻתָּר. נָעוּ מַעְגְּלוֹתֶיהָ שֶׁל אֹרַח הַחַיִּים, וְ"טִלְטֵל הַקָּדוֹשׁ בָּרוּךְ הוּא שְׁבִילֶיהָ שֶׁל תּוֹרָה". מְנִיעוֹת גְּדוֹלוֹת עוֹמְדוֹת נֶגֶד כָּל הִתְגַּלּוּת רוּחָנִית עֶלְיוֹנָה, שֶׁלֹּא תּוֹפִיעַ בְּכָל הַרְחָבָתָהּ. אֵין הָעוֹלָם כְּדַאי לְאוֹרָה יְתֵירָה, אֲבָל אָנוּ חַיָּבִים לִלְחֹם עִם הַמְּנִיעוֹת. עֹמֶק הַחֶסֶד יְנַצֵּחַ אֶת הַכֹּל, עַרְפְּלֵּי הַמַּחֲשַׁכִּים יָסוּרוּ, יָנוּסוּ הַצְּלָלִים, וּכְבוֹד ד' וְאוֹרוֹ יוֹפִיעַ. "כֹּהֲנֶיךָ יִלְבְּשׁוּ-צֶדֶק וַחֲסִידֶיךָ רַנֵּן יְרַנֵּנוּ". "עוּרָה כְבוֹדִי עוּרָה הַנֵּבֶל וְכִנּוֹר אָעִירָה שַּׁחַר". "אוֹדְךָ בַעַמִּים אֱלֹהִים, אֲזַמֶּרְךָ בַּלְאֻמִּים". "כִּי-גָּדֹל עַד-שָׁמַיִם חַסְדֶּיךָ, וֶאֱמוּנָתְךָ עַד-שְׁחָקִים". "עַל כֵּן אָמַרְתִּי הִנֵּה-בָאתִי בִּמְגִלַּת-סֵפֶר כָּתוּב עָלָי". "לַעֲשׂוֹת-רְצוֹנְךָ אֱלֹהַי חָפָצְתִּי וְתוֹרָתְךָ בְּתוֹךְ מֵעַי". "בִּשַּׂרְתִּי צֶדֶק בְּקָהָל רַב, שְׂפָתַי לֹא אֶכְלָא, ד' אַתָּה יָדַעְתָּ".</p>
					<p>אִי-אֶפְשָׁר לִי לַעֲזֹב אֶת הַסִּפְרוּת, אֶת הָאֳמָנוּת הַמַּחֲשַׁבְתִּית וְאֶת בִּטּוּיֶיהָ. אִי-אֶפְשָׁר לִי לְהִפָּטֵר מֵאוֹתָהּ הָעֲבוֹדָה הַנִּשְׁמָתִית, שֶׁהִיא כָּל-כָּךְ חֲדוּרָה בְּרוּחִי, וְלַמְרוֹת כָּל הַמַּעְצוֹרִים שֶׁאֲנִי פּוֹגֵשׁ בְּמַהֲלָךְ מַחְשְׁבוֹתַי וּמְאֹרְעוֹת חַיַּי, הִנְנִי מֻכְרָח לָשׁוּב אֶל הַסִּפְרוּת וְלַעֲבֹד אֶת עֲבוֹדָתָהּ. אָמְנָם צָרִיךְ אֲנִי לִמְצֹא אֶת הַתְּכָנִים הַנּוֹעָדִים בַּעֲדִי, אֶת אוֹתָן הַנְּקֻדּוֹת שֶׁל הָאֱמֶת הַמּוּכָנוֹת לִי לְגַלּוֹתָן, וְהֵן מְיֻסָּדוֹת תָּמִיד עַל הָעֶרֶךְ שֶׁל הַקֹּדֶשׁ - הַקֹּדֶשׁ בַּחַיִּים הַפְּרָטִיִּים וּבַחַיִּים הַכְּלָלִיִּם, הַקֹּדֶשׁ בַּמַּעֲשִׂים, הַקֹּדֶשׁ בָּרְגָשׁוֹת וְהַקֹּדֶשׁ בַּמַּחֲשָׁבוֹת, הַקֹּדֶשׁ בְּמַהֲלָךְ הַצִּבּוּר וּבְמַהֲלָךְ הַיָּחִיד, הַקֹּדֶשׁ שֶׁבַּתְּחִיָּה הַלְּאֻמִּית בְּכָל גְּוָנֶיהָ. כְּשֶׁאֲנִי מְדַבֵּר בְּעִנְיְנֵי הַקֹּדֶשׁ, הִנְנִי מְדַבֵּר מִתּוֹךְ עַצְמִיּוּתִי, מִתּוֹךְ כָּל הֶמְיַת חַיַּי, וְזֶה לִי הָאוֹת שֶׁהַנְּקֻדָּה הַזֹּאת, נְקֻדַּת הַקֹּדֶשׁ, הִיא הַמְרַכֶּזֶת אֶת כָּל הֶגְיוֹנוֹתַי, וּבָהּ, וְרַק בָּהּ, אָשִׂיחָה וְיִרְוַח לִי.</p>
					<p>לִפְעָמִים יֵשׁ, שֶׁהַדְּאָגָה שֶׁמָּא מַה שֶּׁעוֹלֶה עַל דַּעְתִּי כָּעֵת אֵינֶנּוּ דָּבָר חָדָשׁ, וְהַכֹּל יוֹדְעִים אוֹתוֹ זֶה כְּבָר, וְגַם אֲנִי בְּעַצְמִי כְּבָר הָגִיתִי בָּזֶה, וְאוּלַי כְּבָר כָּתַבְתִּי כֵּן, וּמִתּוֹךְ כָּךְ נַעֲשָׂה הַחִדּוּשׁ שֶׁל הַמַּחֲשָׁבָה מְזֻלְזָל, וְלֹא נֶעֱרָךְ כָּרָאוּי לִפְנִינִים רוּחָנִיִּים שֶׁבָּאִים מִנְּטִיפוֹת גַּן הָעֶדֶן אֲשֶׁר לַנְּשָׁמָה. לְהִשָּׁמֵר מֵחִסָּרוֹן זֶה צְרִיכִים לָדַעַת, שֶׁאֵין שׁוּם אֶפְשָׁרוּת שֶׁלֹא יִהְיֶה כָּל רַעְיוֹן הַפּוֹרֵחַ בַּנְּשָׁמָה, שָׁוֶה מַמָּשׁ לְרַעְיוֹן אַחֵר שֶׁכְּבָר פָּרַח מֵאָז. הַנִּצָנִים מִתְחַלְּפִים בִּתְכוּנָתָם, וְגַם בָּעוֹלָם הַגַּשְׁמִי אֵין דָּבָר דּוֹמֶה מַמָּשׁ לַחֲבֵרוֹ, וְקַל-וָחֹמֶר בָּעוֹלָם הָרוּחָנִי. עַל-כֵּן בְּכָל עֵת וָרֶגַע שֶׁחִדּוּשׁ מַחֲשָׁבָה מִתְנוֹצֵץ בָּרַעְיוֹן, צְרִיכִים לְהוֹקִירוֹ וְלָדַעַת כִּי זֶהוּ חִזָּיוֹן חָדָשׁ שֶׁמֵּעוֹלָם לֹא הוֹפִיעַ בָּעוֹלָם, וּלְקַבְּלוֹ בְּשִׂמְחָה, בָּעֲנָוָה וּבִקְדֻשָּׁה, בִּגְבוּרָה וְתִפְאֶרֶת וְרֹב-שָׁלוֹם.</p>
					<p>צָרִיךְ אֲנִי לְהָשִׁיב אֶת רוּחִי, לְהִתְבּוֹנֵן בַּתּוֹעֶלֶת שֶׁיֵּשׁ בְּכָל אָרְחוֹת הָרְמָזִים וְהַדֻּגְמָאוֹת, מַה שֶּׁמְדַמִּים דָּבָר לְדָבָר בָּעִנְיָנִים הָרוּחָנִיִּים. וַאֲפִלּוּ כְּשֶׁנִּדְמֶה שֶׁאֵין מוֹסִיפִים דָּבָר וְשׁוּם רַעְיוֹן חָדָשׁ, אֵין הַדָּבָר כֵּן, כִּי בְּמַה שֶּׁמַּעְתִּיקִים אֶת הָעִנְיָנִים מִמָּקוֹם לְמָקוֹם, מוֹסִיפִים תְּנוּעָה חַיּוּתִית וְאוֹר פְּנִימִי, אוֹר חַיִּים חָדָשׁ מַזְרִיחַ וְשׁוֹפֵעַ - "'דַּדֶּיהָ יְרַוֻּךָ בְכָל-עֵת בְּאַהֲבָתָהּ תִּשְׁגֶּה תָמִיד' - מָה הַדַּד הַזֶּה כָּל זְמָן שֶׁתִּינוֹק מְמַשְׁמֵשׁ בּוֹ מוֹצֵא בּוֹ חָלָב, כָּךְ דִּבְרֵי תּוֹרָה כָּל זְמָן שֶׁהָאָדָם מְמַשְׁמֵשׁ בָּהֶם מוֹצֵא בָּהֶם טַעֲמֵי תּוֹרָה". וְעִם כָּל זֶה וַדַּאי שֶׁצְּרִיכִים לַחֲזֹר וּלְהִשְׁתַּדֵּל, שֶׁיִּהְיוּ הָעִנְיָנִים מְאִירִים יוֹתֵר וְיוֹתֵר, וְחֹפֶשׁ הָרַעְיוֹן שֶׁבַּקְּדֻשָּׁה, בְּעֹמֶק הָאֱמוּנָה הַפְּנִימִית, צָרִיךְ הוּא לְהִתְקַשֵּׁר תָּמִיד מִמְּקוֹר הַקֹּדֶשׁ, כְּדֵי שֶׁתִּמָּלֵא הַמַּחֲשָׁבָה עֵצָה וּתְבוּנָה - "חֲדָשִׁים לַבְּקָרִים רַבָּה אֱמוּנָתֶךָ". אֲבָל גַּם אִם מַרְגִּישִׁים רַק הַעְתָּקַת מַחֲשָׁבָה בְּשִׁנּוּי סִגְנוֹנִים, נֵדַע שֶׁגַּם כָּאן יֵשׁ אוֹר חַיִּים, וְנִשְׂמַח בָּהֶם כְּמוֹצֵא שָׁלָל רַב.</p>
					<p>יוֹתֵר טוֹב לְפָנַי לִדְלוֹת גַּרְגְּרֵי אוֹרוֹת שֶׁל בְּרָקִים, מִלִּהְיוֹת מַאֲרִיךְ בְּתֵאוּרִים מְשֻׁלָּבִים. הַבְּרָקִים בָּאִים מִתּוֹךְ הַזֹּהַר הַפְּנִימִי שֶׁל הַנְּשָׁמָה בְּטִבְעִיּוּתָהּ, וְהַתֵּאוּרִים הַמְשֻׁלָּבִים בָּאִים כְּבָר מִתּוֹךְ מַחֲשָׁבָה וָאֳמָנוּת עֲשׂוּיָה. אָמְנָם גַּם זֶה הוּא בִּכְלָל "טוֹב אֲשֶׁר תֶּאֱחֹז בָּזֶה וְגַם-מִזֶּה אַל-תַּנַּח יָדֶיךָ, כִּי-יְרֵא אֱלֹהִים יֵצֵא אֶת-כֻּלָּם".</p>
					<p>בְּלֹא מַעְצוֹר אֲנִי צָרִיךְ לַחְשֹׁב, בְּלֹא מַעְצוֹר לְהַצִּיג עַל הַגִּלָּיוֹן אֶת כָּל הָגוּת לְבָבִי. אֵינִי מַקְפִּיד אֵיךְ יַעֲלוּ הַדְּבָרִים, בְּדֶרֶךְ נִסְתָּר אוֹ נִגְלֶה - הַכֹּל אֶחָד, סוֹף-כָּל-סוֹף הַכֹּל יִתְנוֹצֵץ.</p>
					
						</div><!-- .entry-content -->


					
			</div>

