<div id="content" role="main">
					<h1 class="entry-title">שְׁאִיפָתִי לְחַבֵּר</h1>
					
					<div class="entry-content">
					<p>שְׁאִיפָתִי גְּדוֹלָה הִיא לְחַבֵּר אֶת הַתּוֹרָה הָרוּחָנִית עִם הַתּוֹרָה הַמַּעֲשִׂית. בַּיָּמִים הָרִאשׁוֹנִים, בִּימֵי הַנְּבִיאִים, בְּוַדַּאי הָיוּ שְׁתֵי הַתּוֹרוֹת מְחֻבָּרוֹת בְּחִבּוּר גָּמוּר, וְגַם בִּימֵי הַתַּנָּאִים וְהָאָמוֹרָאִים גַּם-כֵּן, וּמַהֲלָךְ הַתַּלְמוּד הַיְרוּשַׁלְמִי הוּא בְּוַדַּאי בְּצוּרָה שֶׁל אִגּוּדָם שֶׁל שְׁנֵי חֶלְקֵי הַתּוֹרָה הַלָּלוּ. אָמְנָם חֲתִימַת הַבַּבְלִי בָּאָה לִתֵּן הָאֶפְשָׁרוּת לְאוֹר הַתּוֹרָה שֶׁיָּאִיר גַּם בַּמַחֲשַׁכִּים, וְהַזְּמָן דּוֹרֵשׁ כָּעֵת לְהַחֲזִיר אֶת הַהוֹפָעָה לְאֵיתָנָהּ.</p>
					<p>קָשֶׁה לִי מְאֹד לַעֲסֹק בְּעִנְיְנֵי הֲלָכָה לְבַד וְכֵן בְּעִנְיְנֵי אֲגָדָה לְבַד, בְּעִנְיְנֵי נִגְלֶה לְבַד וּבְעִנְיְנֵי נִסְתָּר לְבַד. כְּמוֹ-כֵן קָשֶׁה לִי לִנְטוֹת בָּרַעְיוֹן בְּדֶרֶךְ אֱמוּנָה פְּשׁוּטָה לְבַד, אוֹ בְּדֶרֶךְ מֶחְקָר וְהִגָּיוֹן לְבַד, וְכֵן בִּתְכוּנַת הַהִתְבּוֹדְדוּת לְבַד וּבִתְכוּנַת הָרֵעוּת וְהַחַבְרוּתִיּוּת לְבַד. כִּי כָּל הַזְּרָמִים שׁוֹלְטִים בִּי: הָאֱמוּנָה וְהַחֲקִירָה, הַלְּאֻמִּיּוּת וְהַמּוּסָר, הַהֲלָכָה וְהַהֲגָדָה, הַנִּגְלֶה וְהַנִּסְתָּר, הַבִּקֹּרֶת וְהַשִּׁירָה, אֶת הַכֹּל אֲנִי מֻכְרָח לִסְפֹּג, וּמִתּוֹךְ הָאַחְדוּת שֶׁל הַמְּרוֹמִים הָעֶלְיוֹנִים אֲנִי הוֹלֵךְ וְצוֹעֵד לְדָבְקָה בַּד' בֶּאֱמֶת, וּלְהַעֲלוֹת אֶת אוֹר קֹדֶשׁ שֶׁל כְּנֶסֶת יִשְׂרָאֵל בְּרַעְיוֹן וּבְמַעֲשֶׂה לִמְקוֹר חַיֶּיהָ. הִנְנִי חוֹלֵם חֲלוֹמוֹת שֶׁל גְּדוֹלֵי גְּדוֹלוֹת, לַשְּׁחָקִים אֲנִי מַרְקִיעַ. מַעְצוֹר אֵין לְרוּחַ דִּמְיוֹנִי, וּלְשְׁאִיפָתִי הַקְּבוּעָה בָּאֹשֶׁר וּבַטּוֹב, בַּטֹּהַר וּבַקֹּדֶשׁ, אֲנִי מִשְׁתּוֹקֵק תָּמִיד לְהִתְדַּבֵּק. הַטִּבְעִיּוּת הַטְּהוֹרָה שֶׁל הַיְצוּר, שֶׁל הָאֻמָּה, שֶׁל הָאִישׁ, שֶׁל הַשָּׁעָה, שֶׁל הַנֶּצַח, וּמַה שֶּׁמַּקִּיף אוֹתָהּ, וּמַה שֶּׁמְּמַלֵּא אֶת כָּל תֹּכֶן חַיֶּיהָ - הוּא מְשׂוֹשׂ חַיַּי. "כְמוֹ חֵלֶב וָדֶשֶׁן תִּשְׂבַּע נַפְשִׁי, וְשִׂפְתֵי רְנָנוֹת יְהַלֵּל-פִּי"."גָּדוֹל ד' וּמְהֻלָּל מְאֹד, וְלִגְדֻלָּתוֹ אֵין חֵקֶר". "אָבוֹא בִּגְבוּרוֹת ד' אַשְׁמִיעַ כָּל תְּהִלָּתוֹ". "אוֹדְךָ עַל כִּי נוֹרָאוֹת נִפְלֵאתִי, נִפְלָאִים מַעֲשֶׂיךָ וְנַפְשִׁי יֹדַעַת מְאֹד".</p>
					<p>אֲנִי צָרִיךְ לְהִתְאַמֵּץ, שֶׁאוּכַל לְסוֹבֵב עִנְיָן מְיֻחָד בְּלֹא קְפִיצָה מֵרַעְיוֹן לְרַעְיוֹן. אַף-עַל-פִּי שֶׁעֶצֶם הַקְּפִיצָה מִעִנְיָן לְעִנְיָן בָּא מִפְּנֵי מְהִירוּת הַהַשָּׂגָה, וְהַחֵשֶׁק לְהַכְלִיל הַרְבֵּה נוֹשְׂאִים, וְהַשְׁלָמַת הִתְרַחֲבוּת דֵּעָה בְּרוּחַ נֶאֱצָל - בְּכָל זֹאת מוֹנֵעַ הוּא כֹּחַ זֶה אֶת הַהִתְכַּנְּסוּת שֶׁל הָרְכוּשׁ הַמּוּסָרִי, הַמַּדָּעִי וְהַתּוֹרָנִי. אָמְנָם צָרִיךְ אֲנִי מְאֹד לְפַשֵּׁר אֶת הָעִנְיָן, כְּלוֹמַר שֶׁתִּהְיֶה הַהִתְכַּנְּסוּת הַמְיֻחָדָה שֶׁל הָעִנְיָן הַמְפֹרָט, הִתְכַּנְּסוּת כָּזֹאת, שֶׁלֹּא תִּשְׁלֹל מֵהָעִנְיָן הַמְיֻחָד אֶת הַהַשְׁפָּעוֹת הָעֲשִׁירוֹת שֶׁל כָּל הָעִנְיָנִים הַשּׁוֹנִים, שֶׁבֶּאֱמֶת הֲלֹא הָרְכוּשׁ הָרוּחָנִי, כְּהַמְּצִיאּוּת כֻּלּוֹ, מְחֻבָּר הוּא זֶה בָּזֶה וְיוֹנֵק זֶה מִזֶּה, וְדִבְרֵי תּוֹרָה בְּיִחוּד דּוֹדִים הֵם זֶה לָזֶה וְרֵעִים הֵם זֶה לָזֶה.</p>
					<p>מָה אֶעֱשֶׂה אָנֹכִי, בְּמָה אֶהְיֶה עָסוּק? אִם עֵסֶק תְּמִידִי שָׁוֶה, בִּלְתִּי מְגֻוָּן, רָאוּי לִי? אוֹ עֵסֶק דּוֹלֵג, קוֹפֵץ, מִשְׁתַּנֶּה וּמִתְנוֹדֵד? עַל שְׁאֵלָה זוֹ אֵינִי צָרִיךְ פִּתְרוֹן. אִי-הַכְשָׁרָתִי לְעַסְקָנוּת קְבוּעָה, שָׁוָה וּבִלְתִּי מְגֻוֶּנֶת, הִיא לְמַעְלָה מִכָּל סָפֵק. אֲבָל הַהִתְעַסְּקוּת הַנּוֹדֶדֶת גַּם-כֵּן אֵינָה שָׁוָה לִי. כְּשֵׁם שֶׁאֲנִי מוֹצֵא בְּעַצְמִי אִי-הַכְשָׁרָה לִקְבִיעוּת, לְחַדְגּוֹנִיּוּת, כָּכָה אֲנִי מוֹצֵא בְּעַצְמִי נִגּוּד גָּמוּר לְפֵרוּרִים, לִשְׁבָרִים, לְבִלְתִּי-הַשְׁוָאָה וּבִלְתִּי-שִׁיטָתִיּוּת. מֻכְרָח אֲנִי לִגְזֹר, שֶׁאֲנִי הִנְנִי חַדְגּוֹנִי בָּרוּחַ וְרַבְגּוֹנִי בַּנֶּפֶשׁ, כְּלוֹמַר - בַּעַל שִׁיטָה וְהַשְׁוָאָה בָּאִידֵאָל, וְקוֹלֵט מִכֹּל וְנוֹטֶה לְכָל הַנִּגּוּדִים - בַּמַּעֲשֶׂה וּבַפֹּעַל הַצִּיּוּרִי, כְּדֵי לְהַרְאוֹת שֶׁגַּם בִּמְקוֹם הַפֵּרוּד שׁוֹכֶנֶת הָאַחְדוּת, וּבִמְקוֹם הַנִּגּוּדִים שָׁם שׂוֹרֶרֶת הַהַשְׁוָאָה, בִּמְקוֹם הַמְּרִיבָה שָׁם מָכוֹן הַשָּׁלוֹם. וְהַיּוֹצֵא מִזֶּה, שֶׁבִּמְקוֹם הַחוֹל שָׁם מִשְׁכַּן הַקֹּדֶשׁ וְאוֹר אֱלֹהִים חַיִּים - מְלֹא כָּל הָאָרֶץ כְּבוֹדוֹ. זֹאת הִיא שְׁאִיפָתִי וּמִבְחָר מַאֲוָיַי.</p>
					<p>מִי שֶׁאָמַר עָלַי כִּי נִשְׁמָתִי קְרוּעָה - יָפֶה אָמַר. בְּוַדַּאי הִיא קְרוּעָה. אִי-אֶפְשָׁר לָנוּ לְתָאֵר בְּשִׂכְלֵנוּ, אִישׁ שֶׁאֵין נִשְׁמָתוֹ קְרוּעָה. רַק הַדּוֹמֵם הוּא שָׁלֵם, אֲבָל הָאָדָם הוּא בַּעַל שְׁאִיפוֹת הַפְכִּיּוֹת, וּמִלְחָמָה פְּנִימִית תָּמִיד בְּקִרְבּוֹ. וְכָל עֲבוֹדַת הָאָדָם הִיא לְאַחֵד אֶת הַקְּרָעִים שֶׁבְּנַפְשׁוֹ עַל-יְדֵי רַעְיוֹן כְּלָלִי, שֶׁבְּגַדְלוּתוֹ וְרוֹמְמוּתוֹ הַכֹּל נִכְלָל וּבָא לִידֵי הַרְמוֹנְיָה.</p>
					<p>וּבָרוּךְ הַשֵּׁם אֲשֶׁר עָשָׂה לִי אֶת הַנֶּפֶשׁ הַזֹּאת, שֶׁרוּחַ וּנְשָׁמָה חַיָּה וּמַרְגֶּשֶׁת אֶת כָּל הַתְּנוּעוֹת וְהַזַּעֲזוּעִים הַשּׁוֹנִים עִם כָּל צִירֵיהֶם וְחַבְלֵיהֶם בְּקִרְבָּהּ, אֲבָל גַּם עִם כָּל תֹּקֶף עֹז חַיֵּיהֶם וֶאֱמוּנַת יִשְׁעָם. וְהַדְּבָרִים כֻּלָּם פּוֹגְשִׁים בִּי פְּגִישָׁה מוּחָשִׁית, וַאֲנִי מֻכְרָח לְטַפֵּל בָּהֶם בְּפֹעַל וּבְמַעֲשֶׂה, וְלִסְבֹּל אֶת כָּל הַמַּשְׁבֵּרִים שֶׁל הַזְּרָמִים הַשּׁוֹנִים וְשִׂיא דָּכְיָם, וּלְהַקְשִׁיב אֶל הַקּוֹל הַגָּלוּי וְהַנִּסְתָּר שֶׁבָּהֶם. </p>
					<p>וּמָה הִיא תְּשׁוּקָתִי הַתְּדִירִית, יוֹתֵר טוֹב לוֹמַר טִבְעִי הַקָּבוּעַ, טֶבַע נַפְשִׁי וּמַהֲלָךְ רַעְיוֹנַי? רַק לְהַתְחִיל מֵחָדָשׁ, מִבְּרֵאשִׁית. תָּמִיד הִנְנִי עוֹמֵד אֵצֶל הַהַתְחָלָה. הַיְדִיעוֹת הַבּוֹדְדוֹת וְהַמְסֻבָּכוֹת לֹא יַרְחִיקוּנִי לְעוֹלָם מֵהַנְּקוּדָה הָרָאשִׁית, שֶׁהַכֹּל תָּלוּי בָּהּ. יוּכַל לִהְיוֹת שֶׁיֵּשׁ כָּאן מִן הַחֻלְשָׁה שֶׁל פַּחַד מֵהַהִתְרַחֲבוּת הַיְתֵרָה, אֲבָל אִי-אֶפְשָׁר כְּלָל לוֹמַר, שֶׁאֵין כָּאן גַּרְעִין שֶׁל כִּשְׁרוֹן טָמִיר, הַמּוֹשֵׁךְ אוֹתִי לְהִתְעַמֵּק בְּהָרֵאשִׁית, בִּתְחִלַּת הַכֹּל, בִּיסוֹדִיּוּת הַהֲוָיָה, בְּרָז הַמְּצִיאוּת, בְּאִידֵאָל הָאִידֵאָלִים, בַּמָּרוֹם וְקָדוֹשׁ.</p>
					<p>אֲנִי צָרִיךְ לְהַעֲמִיק אֶת הַהַרְגָּשׁוֹת, וְלִמְצֹא אֶת הֶאָרַת הַנְּשָׁמָה הַטִּבְעִית שֶׁבָּהֶן, וְאַחַר-כָּךְ לְהִתְפַּשֵּׁט בְּשֵׂכֶל קָדוֹשׁ וְטָהוֹר, רָחָב וּמַקִּיף, לְהַשְׂכִּיל בְּצִחְצוּחָם שֶׁל הַמֻּשְׂכָּלוֹת הַגְּנוּזִים בְּהַהַרְגָּשׁוֹת, שֶׁהֵן מִתְגַּלּוֹת עַל-פִּי טֶבַע הַקְּדֻשָּׁה - שֶׁיֵּשׁ בָּהֶם כַּמָּה בְּחִינוֹת שֶׁל גִּלּוּיִים עֶלְיוֹנִים, אֲפִלּוּ בְּצוּרָה שֶׁל קַטְנוּת וְכֵהוּת, כְּעֵרֶךְ דַּל שֶׁלִּי, מִכָּל-מָקוֹם כָּל הַמַּדְרֵגוֹת הַיּוֹתֵר גְּבוֹהוֹת, כְּלוּלוֹת הֵן גַּם בְּתוֹךְ הַנִּיצוֹץ הַיּוֹתֵר קָטָן, מֵרֵאשִׁית זִיהָרָא עִלָּאָה דְּאָדָם הָרִאשׁוֹן, עַד תַּחְתִּית מַדְרֵגוֹת הַדִּמְיוֹן וְהָרֶגֶשׁ - בְּכִשְׁרוֹן הַדּוֹמֶה לַכִּשְׁרוֹן שֶׁל פִּיּוּט וְשִׁירָה וּמְלִיצָה, וְכָל הִתְעוֹרְרוּת שֶׁל רוּחַ נְדִיבָה. הַכֹּל מֵאֵת ד' יָצְאָה, הִפְלִיא עֵצָה הִגְדִּיל תּוּשִׁיָּה.</p>
					<p>הַכְּלָל הָאִידֵאָלִי לֹא יְגַלֶּה אֶת כֹּחוֹ, כִּי-אִם עַל-יְדֵי הַפְּרָטִים הַמְרֻבִּים, הַמִּסְתַּדְּרִים יָפֶה בְּהִתְאַרְגְּנוּת הֲגוּנָה בְּחַיֵּי הָרוּחַ כְּמוֹ בְּחַיֵּי הַמַּעֲשֶׂה, וְהַפְּרָטִים - עֵרֶךְ אֵין לָהֶם בְּלֹא הַנְּשָׁמָה הַכְּלָלִית. וּכְשֶׁאֲנִי מַרְגִּישׁ עֲיֵפוּת רַבָּה מִפְּנֵי הַכֹּבֶד שֶׁל מַשָּׂא הַפְּרָטִים הַמְשַׁעֲמֵם וּמַכְבִּיד, הֶכְרֵחַ הוּא לְהָשִׁיב אֶת הַנֶּפֶשׁ עַל-יְדֵי הַשִּׁקּוּי שֶׁל הַהוֹפָעָה הַכְּלָלִית. וּכְשֶׁהַהַבְרָקָה הַכְּלָלִית מַשְׁטֶפֶת בְּפַלְגֵי מֵימֶיהָ אֶת הֲמוֹן בִּנְיָנָיו הַפְּרָטִיִּים הַחֲטוּבִים, הִנְנוּ שָׁבִים לַעֲבֹד הַפְּרָטִים מִתּוֹךְ דַיְּקָנוּת וּזְרִיזוּת.</p>
					<p>יֵשׁ שֶׁקָּשָׁה לִי הַשְּׁקִידָה, מִפְּנֵי שֶׁטֶף הַחִדּוּשׁ שֶׁמִּתְעוֹרֵר הָרוּחַ בְּכָל חֵלֶק קָטָן שֶׁל לִמּוּד. אַף-עַל-פִּי שֶׁאֵין הַדְּבָרִים מִתְבָּרְרִים, כִּי-אִם הוֹלְכִים וְעוֹלִים בְּצוּרָה כֵּהָה, בְּכָל-זֹאת עֲתִידִים הֵם לָבֹא לִידֵי בֵּרוּר, וְעַל-כָּל-פָּנִים לֹא מִפְּנֵי רִשּׁוּל רוּחָנִי בָּא עִכּוּב זֶה שֶׁל הַשְּׁקִידָה, כִּי-אִם מִפְּנֵי תּוֹסֶפֶת בְּרָכָה, שֶׁצְּרִיכִים לְפָגְשָׁהּ בְּכָבוֹד וְשִׂמְחָה, וּלְהִשְׁתַּדֵּל לְהִנָּצֵל מֵהַמִּגְרָעוֹת שֶׁבָּהּ.</p>
					<p>אֲנִי נִתְבָּע מִנִּשְׁמָתִי, אַחַר כָּל לִמּוּד וְעִיּוּן, אַחַר כָּל צִיּוּר וְהַשְׂכָּלָה, לְשַׁחְרֵר אֶת עַצְמִי מֵאוֹתָם הַכְּבָלִים הָרוּחָנִיִּים, שֶׁהַמַּסְגֵּר הַצִּיּוּרִי הַמְפֹרָט אָסַר בָּהֶם אֶת הָרוּחַ, וּלְשׁוֹטֵט בָּעוֹלָם שֶׁל הַהֶאָרָה הַצְּפוּנָה בְּכָל אוֹתָן הַלִּמּוּדִים ...</p>
					
								</div><!-- .entry-content -->


					
			</div>

