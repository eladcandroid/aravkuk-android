<div id="content" role="main">
					<h1 class="entry-title">לָשׂוּב לְפָנָיו בִּתְשׂוּבָה</h1>
					
					<div class="entry-content">
					<p>זֶה כַּמָּה אֲנִי נִלְחָם מִלְחָמָה פְּנִימִית וְרוּחַ חֲזָקָה דּוֹחֶפֶת אוֹתִי לְדַבֵּר עַל דְּבַר הַתְּשׁוּבָה, וְכָל רַעְיוֹנוֹתַי רַק בָּהּ הֵם מְרֻכָּזִים. הַתְּשׁוּבָה הִיא תּוֹפֶסֶת אֶת הַחֵלֶק הַיּוֹתֵר גָּדוֹל בַּתּוֹרָה וּבַחַיִּים, עָלֶיהָ בְּנוּיוֹת כָּל הַתִּקְווֹת הָאִישִׁיּוֹת וְהַצִּבּוּרִיּוֹת, הִיא מִצְוַת ד' שֶׁהִיא מִצַּד אֶחָד קַלָּה שֶׁבְּקַלּוֹת, שֶהֲרֵי הִרְהוּר תְּשׁוּבָה הוּא כְּבָר תְּשׁוּבָה, וּמִצַּד אֶחָד הִיא קָשָׁה שֶׁבְּקָשׁוֹת, שֶׁלֹּא יָצְאָה עֲדַיִן אֶל הַפֹּעַל בִּמְלוֹאָהּ בָּעוֹלָם וּבַחַיִּים.</p>
					<p>הִנְנִי מוֹצֵא אֶת עַצְמִי נוֹטֶה לַחֲשֹׁב וּלְדַבֵּר תָּמִיד רַק עַל אוֹדוֹתָהּ. הַרְבֵּה כָּתוּב בַּתּוֹרָה, בַּנְּבִיאִים וּבְדִבְרֵי חֲכָמִים עַל אוֹדוֹתָהּ, וּלְדוֹרֵנוּ עֲדַיִן הַדְּבָרִים סְתוּמִים וּצְרִיכִים בֵּרוּר. הַסִּפְרוּת, הַמְשׁוֹטֶטֶת בְּכָל הַזָּוִיּוֹת שֶׁיֵּשׁ שָׁם שִׁירָה וְחַיִּים, לֹא חָדְרָה כְּלָל לְתוֹךְ אוֹצַר הַחַיִּים הַנִּפְלָא הַזֶּה, אוֹצַר הַתְּשׁוּבָה. בֶּאֱמֶת, לֹא הִתְחִילָה כְּלָל לְהִתְעַנְיֵן בּוֹ, לָדַעַת אֶת תְּכוּנָתוֹ וְעֶרְכּוֹ, אֲפִלּוּ מִצִּדּוֹ הַפִּיּוּטִי, שֶׁהוּא מְלַבֵּב לְאֵין חֵקֶר , וְקַל-וָחֹמֶר שֶׁלֹּא נָקְפָה אֶצְבַּע עֲדַיִן עַל דְּבַר צִדּוֹ הַמַּעֲשִׂי, בְּיִחוּד בְּמַה שֶּׁנּוֹגֵעַ לְמַצְּבֵי הַחַיִּים הַחֲדָשִׁים שֶׁלָּנוּ.</p>
					<p>אָנֹכִי הִנְנִי נִדְחָף מֵעַצְמוּתִי הַפְּנִימִית לְדַבֵּר עַל דְּבַר הַתְּשׁוּבָה. וְהִנְנִי נִסְלָד בְּעַצְמִי מִמַּחְשַׁבְתִּי: הֲרָאוּי אָנֹכִי לְדַבֵּר עַל דְּבַר הַתְּשׁוּבָה? כָּתְבוּ עַל דְּבַר הַתְּשׁוּבָה גְּדוֹלֵי הַדּוֹרוֹת שֶׁעָבְרוּ, הַנְּבִיאִים וְהַחֲכָמִים הַיּוֹתֵר טְהוֹרִים, הַחֲסִידִים הַיּוֹתֵר גְּדוֹלִים, וְאֵיךְ אוּכַל אָנֹכִי לְהִתְיַצֵּב בִּקְהָלָם? אֲבָל לֹא תּוּכַל כָּל חֻלְשָׁה בָּעוֹלָם לְפָטְרֵנִי מִתְּבִיעָתִי הַפְּנִימִית: מֻכְרָח אֲנִי לְדַבֵּר עַל דְּבַר הַתְּשׁוּבָה, וְדַוְקָא בְּצִדָּהּ הַסִּפְרוּתִי וְהַמַּעֲשִׂי, לַהֲבָנַת הַתֹּכֶן שֶׁלָּהּ בְּדוֹרֵנוּ, וּלְהַגְשָׁמָתָהּ בַּחַיִּים, בְּחַיֵּי הַפְּרָט וּבְחַיֵּי הַכְּלָל.</p>
					<p>הִנְנִי רוֹאֶה אֵיךְ הָעֲווֹנוֹת הֵם עוֹמְדִים כִּמְחִיצָה נֶגֶד הָאוֹר הַבָּהִיר הָאֱלֹהִי הַזּוֹרֵחַ בְּרָב זָהֳרוֹ עַל כָּל נְשָׁמָה, וְהֵם מַחְשִׁיכִים וּמַאֲפִילִים אֶת הַנְּשָׁמָה. הַתְּשׁוּבָה אָמְנָם, אֲפִלּוּ אוֹתָה שֶׁהִיא מַחֲשָׁבִית בְּעָלְמָא, גַּם הִיא פּוֹעֶלֶת יְשׁוּעָה גְּדוֹלָה, אֲבָל לִידֵי גְּאֻלָּה שְׁלֵמָה בָּאָה הַנְּשָׁמָה דַּוְקָא עַל-יְדֵי הַהוֹצָאָה לַפֹּעַל אֶת הַתְּשׁוּבָה שֶׁבְּכֹחַ. וּמִכָּל-מָקוֹם, כֵּיוָן שֶׁהָרַעְיוֹן קָשׁוּר לִקְדֻשָּׁה וּלְחֵפֶץ הַתְּשׁוּבָה, אֵין מַה לְּפַחֵד כְּלָל, וַדַּאי יַזְמִין הַשֵּׁם יִתְבָּרַךְ אֶת כָּל הַדְּרָכִים, שֶׁהַתְּשׁוּבָה הַגְּמוּרָה, הַמְּאִירָה אֶת כָּל הַמַּחֲשַׁכִּים בְּאוֹר חַיֶּיהָ, הִיא נִקְנֵית עַל-יָדָם. וּכְפִי גֹּדֶל עֶרְכָּהּ שֶׁל הַתְּשׁוּבָה כָּךְ הַתּוֹרָה מִתְבָּרֶכֶת, וְיוֹתֵר הִיא מִתְבָּרֶרֶת, וְהַלִּמּוּד נַעֲשָׂה צַח וּבָהִיר. "לֵב נִשְׁבָּר וְנִדְכֶּה, אֱלֹהִים, לֹא תִבְזֶה".</p>
					<p>סוֹף-כָּל-סוֹף תִּקְוָתִי חֲזָקָה הִיא, שֶׁיְּזַכֵּנִי הַשֵּׁם יִתְבָּרַךְ לָשׁוּב לְפָנָיו בִּתְשׁוּבָה גְּמוּרָה וּשְׁלֵמָה, בְּאַהֲבָה גְּדוֹלָה וּבְשֵׂכֶל צָלוּל וּבָהִיר מְאֹד. </p>
					<p>הַעֲבֵר חֶרְפָּתִי, הָסֵר דַּאֲגָתִי, מְחֵה פִּשְׁעִי, כְּדֵי שֶׁאוּכַל לְהִתְפַּלֵּל לְפָנֶיךָ בִּמְאוֹר פָּנִים, לַעֲסֹק בְּמִצְווֹתֶיךָ וּבְתוֹרָתֶךָ בְּשִׂמְחַת קֹדֶשׁ. אֶזְכֶּה נָא לְשַׂמֵּחַ אֶת בְּרִיּוֹתֶיךָ, לְרוֹמֵם וּלְפָאֵר אֶת יְרֵאֶיךָ. זַכֵּנִי לְהַרְבּוֹת טוֹבָה וָחֶסֶד וּבְרָכָה בָּעוֹלָם. יֵבֹשׁוּ זֵדִים כִּי שֶׁקֶר עִוְּתוּנִי וַאֲנִי בְּפִקּוּדֶיךָ אֶשְׁתַּעֲשַׁע. הַצִּילֵנִי מִכָּל חֻלְשָׁה, מִכָּל רִפְיוֹן, וּמִכָּל מִדָּה רָעָה. הָאִירָה עֵינַי בְּהֶאָרַת שְׂשׂוֹן יִשְׁעֶךָ. הוֹשִׁיעָה אֶת עַמֶּךָ. תֵּן בְּלֵב עַם קָדְשֶׁךָ יִרְאָתֶךָ וּפַחַד הֲדָר-גְּאוֹן-עֻזֶּךָ. שַׂמְּחֵם בְּאַהֲבָתֶךָ, יַשְּׁרֵם נָא בְּיֹשֶׁר מְסִלָּתֶךָ, הוֹפִיעָה בְּלִבָּם הֶאָרַת חֶמְדַּת נְעִימַת קְדֻשַּׁת שַׁבָּת קָדְשֶׁךָ, וְהָשִׁיבֵם אֶל נַחֲלָתֶךָ בִּמְהֵרָה בִּמְהֵרָה בְּיָמֵנוּ בְּקָרוֹב.</p>
				
								</div><!-- .entry-content -->


					
			</div>

