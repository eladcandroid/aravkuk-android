<div id="content" role="main">
					<h1 class="entry-title">גְּדוֹלָה הִיא אַהֲבָתִי</h1>
					
					<div class="entry-content">
					<p>פְּגָמַי הַמְרֻבִּים לֹא יַעַזְבוּנִי מִלְּזַכּוֹת אֶת הָרַבִּים, כִּי חָפֵץ אֲנִי לְהֵטִיב וְחָפֵץ אֲנִי בְּטוֹבַת הַבְּרִיּוֹת, וְחָפֵץ אֲנִי בְּבֵרוּר - לַחְפֹּץ בֶּאֱמֶת לִהְיוֹת טוֹב. וּלְבָבִי מָלֵא אֵשׁ-קֹדֶשׁ שֶׁל יְדִידוּת נְעִימַת חִבַּת יִשְׂרָאֵל וְשֶׁל כָּל הָעוֹלָם כֻּלּוֹ, לְהַעֲלוֹת אֶת הַכֹּל לִמְקוֹר הַטּוֹב. וְרָצוֹן זֶה - רָצוֹן קָדוֹשׁ הוּא, צָרִיךְ אֲנִי לְהוֹדוֹת בִּקְדֻשָּׁתוֹ.</p>
					<p>אוֹהֵב אֲנִי אֶת הַבְּרִיּוֹת. בְּשׁוּם אֹפֶן לֹא אֲשַׁנֶּה מִדָּתִי בִּפְנִימִיּוּתִי, וְעַל הַכֹּל אֲנִי מוֹצֵא זְכוּת וְצַד טוֹבָה, עַל הַכֹּל מַמָּשׁ, וְאוֹר ד' עַל כֹּל יוֹפִיעַ. "וְרַחֲמָיו עַל כָּל מַעֲשָׂיו".</p>
					<p>הַנְּשָׁמוֹת הַנְּפוּלוֹת שֶׁיֵּשׁ לָהֶן יַחַס אֵלַי, מוֹסִיפוֹת בִּי כֹּחַ. אֲנִי מְרַחֵם עֲלֵיהֶן, חָפֵץ אֲנִי בְּתִקּוּנָן, בְּטוֹבָתָן, בְּאוֹרָן, בְּיִשְׁעָן, וְהֵן מַרְגִּישׁוֹת חַיּוּת וַהֲשָׁבַת נֶפֶשׁ. בְּעֹצֶם דִּכְאוּתָן צְמֵאוֹת הֵן לְאוֹר ד' וְטוּבוֹ, שְׂמֵחוֹת הֵן כִּי יֵשׁ מִי שֶׁמַּגִּיד יָשְׁרָם. וַאֲנִי יוֹדֵעַ כַּמָּה עָמֹק עָמֹק אֵצֶל אֵלֶּה הַנְּפוּלִים אוֹר ד' בּוֹעֵר, רוּחַ מִמָּרוֹם נוֹשֵׁב, כַּמָּה בִּפְנִימִיּוּת נַפְשָׁן, חֲפֵצוֹת הֵן לָלֶכֶת בְּדֶרֶךְ אוֹרָה, בְּדֶרֶךְ יְשָׁרָה וְטוֹבָה. בָּטוּחַ אֲנִי כִּי סוֹף-כָּל-סוֹף, עֶזְרַת ד' לָהֶן תָּבוֹא, אוֹר ד' וְטוּבוֹ עֲלֵיהֶן יוֹפִיעַ, בִּתְשׁוּבָה גְּדוֹלָה יָשׁוּבוּ וּבְאַהֲבָה רַבָּה יִתְקָרְבוּ, וְאוֹר הַיּשֶׁר וְהַצֶּדֶק הַמֵּאִיר בִּפְנִימִיּוּתָן, הָיֹה יִהְיֶה לְשַׁלְהֶבֶת אוֹר גָּדוֹל. "הָעָם הַהֹלְכִים בַּחֹשֶׁךְ רָאוּ אוֹר גָּדוֹל, יֹשְׁבֵי בְּאֶרֶץ צַלְמָוֶת אוֹר נָגַהּ עֲלֵיהֶם".</p>
					<p>גְּדוֹלָה הִיא אַהֲבָתִי לְכָל הַיְצוּרִים, לְכָל הַמְּצִיאוּת. חָלִילָה לִי לְהַכְנִיס בִּלְבָבִי גַּם זִיק קָטָן שֶׁל מַשְׂטֵמָה, שֶׁל שִׂנְאַת הַבְּרִיּוֹת. הִנְנִי מַרְגִּישׁ בִּמְלֹא קִרְבִּי אֶת אַהֲבָתִי הַגְּדוֹלָה לְכָל הַבְּרִיּוֹת, וּבְיוֹתֵר מִזֶּה לִבְנֵי אָדָם, וּבְמִדָּה יוֹתֵר עֶלְיוֹנָה לִבְנֵי יִשְׂרָאֵל, וּבְכַמָּה מַעֲלוֹת בַּקֹּדֶשׁ לִירְאֵי ד', לְשׁוֹמְרֵי תּוֹרָה וּמִצְוָה, וְקַל-וָחֹמֶר לְתַלְמִידֵי חֲכָמִים. אֵינִי חָפֵץ בִּפְחִיתַת הַכָּבוֹד שֶׁל שׁוּם אָדָם. אֲנִי רוֹצֶה שֶׁהַכֹּל יִתְעַלּוּ, הַכֹּל יִתְכַּבְּדוּ, יִתְרוֹמְמוּ וְיִתְפָּאֲרוּ. הִנְנִי צָרִיךְ לְהַכִּיר אֶת תּוֹכִיּוּת רְצוֹנִי, אֶת נְקֻדַּת חֵפֶץ נִשְׁמָתִי, לְמַעַן אֵדַע לְכַוֵּן אֶת דַּרְכִּי אַךְ לְמַעְלָה לְמַעְלָה.</p>
					<p>וְלִי מַה יָּקְרוּ רֵעֶיךָ אֵל, מֶה עָצְמוּ רָאשֵׁיהֶם. נָעַמְתֶּם לִי תַּלְמִידֵי חֲכָמִים שֶׁבְּיִשְׂרָאֵל, חַכְמֵי תּוֹרָה, אַנְשֵׁי סְגֻלָּה וּמַעֲלָה. נָעַמְתֶּם לִי צַדִּיקִים יִשְׁרֵי לֵבָב נֶאֶמְנֵי רוּחַ, אֱמוּנֵי עַם סְגֻלָּה, יָקַרְתֶּם לִי כֻּלְּכֶם, כָּל הֲמוֹנֵיכֶם, כֻּלּוֹ קֹדֶשׁ הוּא. בִּפְנִימִיּוּת נִשְׁמָתָם אֵשׁ קֹדֶשׁ יוֹקֶדֶת. רוֹאֶה אֲנִי אֶת כְּבוֹדְכֶם, מִתְעַטֵּר וּמִתְפָּאֵר אֲנִי בִּיפִי-טֹהַר-רוּחֲכֶם - חֲבִיבֵי לֵב, יַלְדֵי קֹדֶשׁ. לִבְרָכָה תִּהְיוּ בָּאָרֶץ, בְּאֶרֶץ חֶמְדָּה. תִּתְבָּרְכוּ עַל אַדְמוֹת הַקֹּדֶשׁ, תִּתְפַּשְּׁטוּ לְעַנְפֵיכֶם. כָּל הַגּוֹיִים בָּכֶם יִתְהַלְּלוּ, מְלָכִים מִכְּבוֹדְכֶם יִרָאוּ, וְאַתֶּם כֹּהֲנֵי ד' תִּקָּרֵאוּ מְשָׁרְתֵי אֱלֹהֵינוּ. כָּל מַחֲשָׁבָה טְהוֹרָה מִכֶּם תֵּצֵא, כָּל רַעְיוֹן עַל-יְדֵיכֶם יִתְהַלֵּל וְיִתְפָּאֵר, כָּל נְשָׁמָה בְּעֶזְרְכֶם תִּתְעַנֵּג, הַכֹּל בָּכֶם יְפֹאַר, בָּכֶם יִתְגַּדֵּל.</p>
					<p>אֲנִי אוֹהֵב אֶת הַכֹּל. אֵינִי יָכוֹל שֶׁלֹּא לֶאֱהֹב אֶת כָּל הַבְּרִיּוֹת, אֶת כָּל הָעַמִּים. רוֹצֶה אֲנִי בְּכָל מַעֲמַקֵּי-לֵב בְּתִפְאֶרֶת הַכֹּל, בְּתַקָּנַת הַכֹּל. אַהֲבָתִי לְיִשְׂרָאֵל הִיא יוֹתֵר נִלְהָבָה, יוֹתֵר עֲמֻקָּה, אֲבָל הַחֵפֶץ הַפְּנִימִי מִתְפַּשֵּׁט הוּא בְּעִזּוּז אַהֲבָתוֹ עַל הַכֹּל מַמָּשׁ. אֵין לִי כָּל צֹרֶךְ לָכֹף אֶת רֶגֶשׁ אַהֲבָה זֶה, הוּא נוֹבֵעַ יָשָׁר מֵעֹמֶק הַקֹּדֶשׁ שֶׁל הַחָכְמָה שֶׁל הַנְּשָׁמָה הָאֱלֹהִית.</p>
													</div><!-- .entry-content -->


					
			</div>

