<div id="content" role="main">
					<h1 class="entry-title">בְּתוֹךְ חֲדָרַי הַפְּנִימִיִּים</h1>
					
					<div class="entry-content">
					<p>מִתּוֹכִי, מִתּוֹךְ מַעְיָנַי, הִנְנִי צָרִיךְ תָּמִיד לָקַחַת אֶת הָאוֹצָרוֹת הַגְּנוּזִים. תָּמִיד אֲנִי קָשׁוּר בְּאוֹתוֹ הַצַּעַר הַקָּדוֹשׁ שֶׁל דְּרִישַׁת הַשְּׁלֵמוּת הָעֶלְיוֹנָה, וְזוֹ אֵינָה מִתְמַלֵּאת וְאֵינָה צְרִיכָה לְהִתְמַלְּאוֹת, כִּי זֹאת הִיא תְּכוּנַת הָעֲרִיגָה הַנִּצְחִית, שֶׁיְּסוֹדָהּ הוּא הַצִּמָּאוֹן הָאֱלֹהִי, אֲשֶׁר כָּל דָּבָר אַחֵר שֶׁבָּעוֹלָם לֹא יַרְוֶה אוֹתוֹ, כִּי-אִם הַמְבֻקָּשׁ לְבַדּוֹ, הַצִּמָּאוֹן לְבַדּוֹ, שֶׁיֵּחָשֵׂף תָּמִיד יוֹתֵר וְיוֹתֵר, וְיֻכַּר תָּמִיד יוֹתֵר וְיוֹתֵר, הוּא בְּעַצְמוֹ הוּא מִתְהַפֵּךְ לִמְקוֹר כָּל עֹנֶג, לִמְכוֹן כָּל הָעֲדָנִים הָרוּחָנִיִּים, לְזִיו שַׁדַּי.</p>
					<p>הִנְנִי מְחַפֵּשׂ תָּמִיד מַה שֶּׁבְּתוֹךְ נִשְׁמָתִי, וְהָעַבְדוּת הַחִיצוֹנָה הִיא מַסִּיעָה אֶת הַדֵּעָה מֵהַחִפּוּשׂ הַפְּנִימִי, לְבַקֵּשׁ לַשָּׁוְא בִּקְצֵה-הָאָרֶץ אֶת אֲשֶׁר לֹא יִמָּצֵא בְּמַעֲמַקֵּי נַפְשִׁי.</p>
					<p>אֵיךְ אוֹמַר דְּבָרִים לַאֲחֵרִים, אִם לֹא אוֹמַר דָּבָר לְנַפְשִׁי. אֵיךְ אֶשָּׂא דֵּעַ עַל הָעוֹלָם הָרוּחָנִי וְהַחָמְרִי, אִם אֵלֶּה הָאוֹצָרוֹת הַכְּמוּסִים בְּקִרְבִּי לֹא אֲבַקֵּשׁ לָהֶם מַפְתֵּחַ. "שְׂאוּ שְׁעָרִים רָאשֵׁיכֶם" אוֹמַר אֶל חַדְרֵי נַפְשִׁי, אֶל לִבִּי וְאֶל כִּלְיוֹתַי.</p>
					<p>נַפְשִׁי שׁוֹאֶפֶת לִהְיוֹת חוֹדֶרֶת בְּתוֹךְ חֲדָרֶיהָ הַפְּנִימִיִּים. כָּל מַה שֶּׁהִנְנִי מִתְאַמֵּץ לִדְלוֹת מֵאוֹר הַתּוֹרָה וּמֵאוֹר הָעוֹלָם, הִנְנִי מוֹצֵא שֶׁכָּל הַשָּׁרָשִׁים שֶׁל הַמְבֻקָּשִׁים הַטְּהוֹרִים, מֻכְרָחִים הֵם לִהְיוֹת נִמְצָאִים בְּמַעֲמַקֵּי הַנֶּפֶשׁ עַצְמָהּ, שֶׁאוֹרָהּ הוּא נָטוּל מֵאוֹר הַתּוֹרָה וּמִזִּיו הָעוֹלָם. אִם אֲנִי שָׁב מִתּוֹךְ הַתּוֹרָה וּמִתּוֹךְ הָעוֹלָם אֶל נַפְשִׁי פְּנִימָה, אָז אוֹסִיף חַיִּים, לְהִכָּנֵס אֶל חַדְרֵי הַתּוֹרָה וְאֶל חַדְרֵי גִּנְזֵי הָעוֹלָם. וְכָל גִּלּוּי בָּהִיר מְשֻׁלָּשׁ הוּא בְּעֶרְכּוֹ: נַפְשִׁי, תּוֹרָנִי וְעוֹלָמִי - "תַּעַן לְשׁוֹנִי אִמְרָתֶךָ, כִּי כָל-מִצְוֹתֶיךָ צֶּדֶק".</p>
					<p>יֶשְׁנָם צַדִּיקִים כָּאֵלֶּה, שֶׁאֵינָם רַשָּׁאִים לָצֵאת חוּץ לִדְבֵקוּת תְּכוּנַת רִגְשֵׁי לְבָבָם, וְאֵינָם צְרִיכִים לְהִסְתַּכֵּל חוּץ לְאַרְבַּע אַמּוֹתֵיהֶם. וְיֶשְׁנָם כָּאֵלֶּה שֶׁהֵם שָׁטִים עַל רֹחַב כָּל הַתְּכוּנוֹת הַשּׁוֹנוֹת, וְהֵם מִסְתַּכְּלִים בַּשָּׁמַיִם וּבָאָרֶץ, וּמִסּוֹף הָעוֹלָם וְעַד סוֹפוֹ. וְיֵשׁ לִפְעָמִים צַדִּיק גָּדוֹל, שֶׁהוּא כּוֹלֵל אֶת שְׁתֵי הַסְּגֻלּוֹת יַחַד, וְלִפְעָמִים בִּכְלָל מִסְתַּכֵּל מִחוּץ לְאַרְבַּע אַמּוֹת, וְלִפְעָמִים עֵינָיו מְשׁוֹטְטוֹת בַּכֹּל - "שָׂא נָא עֵינֶיךָ וּרְאֵה... צָפֹנָה וָנֶגְבָּה וָקֵדְמָה וָיָמָּה".</p>
					<p>אֵינִי צָרִיךְ לְהַזְנִיחַ אֶת תְּבִיעָתִי הַפְּנִימִית, לִסְקֹר עַל הַכֹּל מֵרוּחִי הָעַצְמִי. וְעִם זֶה יֵשׁ שֶׁהִנְנִי קָרוּא לְהִתְחַזֵּק וּלְהַרְחִיב אֶת הַשְׁקָפוֹתַי הָרוּחָנִיּוֹת וְהַמַּעֲשִׂיּוֹת, עַל-פִּי אוֹתָהּ הַקְּלִיטָה הַבָּאָה מִבַּחוּץ, עַל-יְדֵי רֵעוּת, עֵרוּב בֵּין הַבְּרִיּוֹת, קְרִיאָה בִּסְפָרִים, וְיֶתֶר נִסְיוֹנוֹת הַחַיִּים. וְאַחַר-כָּךְ חוֹזֵר הַכֹּל לְהִתְמַזֵּג בְּרוּחִי הָעַצְמִי וְהִנְנִי שָׁב לְהִסְתַּכְּלוּתִי הַפְּנִימִית.</p>
					<p>אֲנִי מְשַׁעְבֵּד אֶת עַצְמִי לַלִּמּוּדִים, לַמַּעֲשִׂים, לַחֶבְרָתִיּוּת, לְחוֹבוֹת שׁוֹנִים וּמְשֻׁנִּים, עַד שֶׁאֵין שׁוּם רַעְיוֹן נִגְמָר וְנִגְמָל. הַהֶאָרוֹת הָעֶלְיוֹנוֹת נוֹשְׁרוֹת כְּמוֹ צִיצִים נוֹפְלִים אַחֲרֵי הֵרָאוֹתָם, טֶרֶם בֹּא תּוֹר הִגָּמְלָם, עַל-יְדֵי רוּחַ סְעָרָה. כְּבָר הִגִּיעָה הַשָּׁעָה לִשְׁבֹּר אֶת הַכְּבָלִים שֶׁיְּדֵי עַצְמִי שָׂמוֹת אוֹתָם עַל כָּל אֶבְרֵי נִשְׁמָתִי, עַל כָּל חֶלְקֵי רוּחִי וְנַפְשִׁי. לֹא לִי לְהַבִּיט עַל מַעְצוֹרִים חִיצוֹנִיִּים. הַיְשׁוּעָה קְבוּעָה הִיא בַּלֵּב פְּנִימָה. מַעְיָן הָאֹשֶׁר שׁוֹפֵעַ וְנוֹזֵל הוּא בְּאֵין-הֶרֶף. חֶסֶד ד' מָלֵא עוֹלָם. הִנְנִי צָרִיךְ רַק לַעֲמֹד עַל הַהַקְשָׁבָה הָעַצְמִית, לְהַאֲזִין אֶת סוֹד הַשִּׂיחַ שֶׁל הַיְצִירָה בְּחַדְרֵי חֲדָרֶיהָ. אֶשְׁמַע וּתְחִי נַפְשִׁי.</p>
					<p>אַף-עַל-פִּי שֶׁאֲנִי חוֹשֵׁק הַרְבֵּה לְכַמָּה מַדְרֵגוֹת, מִכָּל-מָקוֹם אֲנִי צָרִיךְ לָדַעַת וּלְבָרֵר מַהוּ הָעֵסֶק הַמְיֻחָד שֶׁלִּי, וּמְקַוֶּה אֲנִי לְרַחֲמֵי שָׁמַיִם, שֶׁיִּפָּתְחוּ לִי שַׁעֲרֵי אוֹרָה.</p>
					<p>אֵין הָאָדָם קוֹנֶה שׁוּם מַעֲלָה, כִּי-אִם מִתּוֹכִיּוּתוֹ, מֵעַצְמוּתוֹ הַמָּהוּתִית הַפְּנִימִית, וְלֹא מִמַּה שֶּׁבָּא לוֹ מִבַּחוּץ, כִּי הַמִּקְרִים אֵינָם מוֹלִידִים אֶת הָאֹשֶׁר הָאֲמִתִּי. אֲבָל הֲלֹא הַתּוֹרָה וְהַמִּצְווֹת הֵן עַצְמִיּוּת הָאֹשֶׁר, וְהֵם בָּאִים לָאָדָם מִחוּצָה לוֹ? אָמְנָם כַּאֲשֶׁר נִתְבּוֹנֵן נִמְצָא, שֶׁכָּל אֶחָד מַשִּׂיג מֵהַתּוֹרָה וְהַמִּצְווֹת, רַק מַה שֶּׁצָּפוּן בִּפְנִימִיּוּתוֹ. וְלֹא עוֹד אֶלָּא שֶׁבִּכְלָלוּת הַדָּבָר, הָאָדָם מַקִּיף אֶת כָּל הַהֲוָיָה, וַהֲרֵי הַתּוֹרָה וְהַמִּצְווֹת, שֶׁהֵן הֵן עַצְמִיּוּתָן שֶׁל חֻקֵּי הַהֲוָיָה, כְּלוּלוֹת הֵן בּוֹ, וּכְשֶׁהוּא מִתְדַּבֵּק בָּהֶן, הֲרֵי הוּא מִתְדַּבֵּק בְּעַצְמִיּוּתוֹ. וּכְשֶׁבָּא הָאָדָם עַל-יָדָם לְהַדְּבֵקוּת הָאֱלֹהִית, הֲרֵי הוּא בְּוַדַּאי מוֹצֵא אֶת עַצְמִיּוּתוֹ, כִּי כָּל עַצְמִיּוּתוֹ הִיא רַק בִּמְקוֹר הֲוָיָתוֹ - בֶּאֱלֹהִים, מְקוֹר כָּל הַיֵּשׁ, שֶׁהִנְנוּ נִמְצָאִים בֶּאֱמֶת בְּהַמָּהוּתִיּוּת הָאֲמִתִּית רַק בּוֹ, וּמִחוּץ לוֹ הִנְנוּ רַק קְלוּטֵי הַמִּקְרִיּוּת. "נַפְשִׁי אִוִּיתִךָ בַּלַּיְלָה, אַף רוּחִי בְקִרְבִּי אֲשַׁחֲרֶךָּ".</p>
					<p>שְׁאֵלָה הִיא זוֹ, אִם אֲנִי צָרִיךְ לִלְמֹד, אִם הַלִּמּוּד אֵינֶנּוּ דּוֹחֶה אֶצְלִי אֶת הֶגְיוֹן הַלֵּב, אֶת רַחֲשֵׁי הַנְּשָׁמָה, הַהוֹלְכִים וּמִתְגַּלִּים תָּמִיד כְּגַלֵּי יָם מִתּוֹךְ הַסְּעָרָה, אִם הַהִתְגַּלּוּת הַזֹּאת, הַבָּאָה מִתּוֹךְ מַעֲמַקֵּי הָרוּחַ, אֵינָה גּוּפָהּ שֶׁל תּוֹרָה תְּמִימָה, הַנּוֹבַעַת מִשֹּׁרֶשׁ הַיְחִידָה הָעֶלְיוֹנָה שֶׁבַּנֶּפֶשׁ, שֶׁכָּל לִמּוּד הַדּוֹחֶה אוֹתָהּ, הֲרֵי יֵשׁ בּוֹ גּוּפוֹ מִשּׁוּם בִּטּוּל תּוֹרָה. אֲבָל מִי יִפְתֹּר לָנוּ חִדַּת עוֹלָם זוֹ? מִי יַצִּיג גְּבוּל לָרוּחַ? מִי יֹאמַר לוֹ עַד פֹּה תָּבֹא? וּמִי יָמֹד לָנוּ אֶת הַמְּדִידוֹת הַקְּצוּבוֹת וְהַמַּגְבִּילוֹת, לוֹמַר עַד כָּאן הוּא גְּבוּל הַתּוֹרָה וְהוֹפָעַת חִדּוּשֶׁיהָ, וּמִכָּאן וְאֵילָךְ כְּבָר בָּא הַגְּבוּל אֶל תּוֹךְ רַעְיוֹנוֹתָיו הַחִלּוֹנִים שֶׁל הָאָדָם, שֶׁאֲנִי יָכוֹל לִקְרֹא אוֹתָם בְּכָל שֵׁם שֶׁל כָּבוֹד וְשֶׁל כִּשְׁרוֹן שֶׁאֶרְצֶה, יִהְיוּ שִׁירִים, מִכְתָּמִים, מְלִיצוֹת, חֶזְיוֹנוֹת, רַעְיוֹנוֹת, הֶגְיוֹנוֹת, אֲבָל לֹא דִּבְרֵי תּוֹרָה. הוֹי, כַּמָּה קָשִׁים הֵם הַחַיִּים הָרוּחָנִיִּים!</p>
					<p>אֲנִי צָרִיךְ לִכְרוֹת וְלִשְׁתּוֹת מַיִם מִבְּאֵרִי, בְּאֵר מַיִם חַיִּים, מֵחֵשֶׁק הַתּוֹרָה שֶׁבְּנִשְׁמָתִי, מֵהָאוֹת הַמְיֻחָד לִי, שֶׁכָּל הָאוֹתִיּוֹת שֶׁבַּתּוֹרָה בָּאִים עַל-יְדֵי הַצִּנּוֹר הַזֶּה אֵלַי וְכָל הָעוֹלָם כֻּלּוֹ וְכָל עִנְיָנָיו, מִתְיַחֲסִים אֵלַי עַל-פִּי זֶה הַתֹּכֶן בִּתְמִימוּת לֵב.</p>
					<p>אֱמוּנָתִי נִשְׁאֶבֶת הִיא מִמַּעֲמַקֵּי נִשְׁמָתִי, וַאֲנִי צָרִיךְ לְהוֹקִיר מְאֹד אֶת עֵרֶךְ קְדֻשָּׁתָהּ.</p>
					<p>אֲמִתַּת מָהוּתִי מִתְגַּלָּה בְּרִגְעֵי גַּדְלוּתִי, עֶצֶם צִבְיוֹנִי מִתְבַּלֵּט רַק בְּעֵת עֲמִידַת נִשְׁמָתִי בִּמְלֹא שִׁעוּר קוֹמָתָהּ. גַּאֲוָתִי - גַּאֲוַת ד' הִיא, מִתְגָּאֶה אֲנִי בֶּאֱלֹהֵי עוֹלָם, גְּדוֹל הָעֵצָה וְרַב הָעֲלִילִיָּה, אֲשֶׁר לִגְדֻלָּתוֹ אֵין חֵקֶר. גַּאֲוַת שְׁחָקִים מְאַזֶּרֶת אוֹתִי גְּדֻלָּה. שָׁפַלְתִּי עֲדֵי אֶרֶץ, עָנִי וּנְכֵה רוּחַ אֲנִי. סוֹבֵל אֲנִי בְּקִרְבִּי אֶת מַכְאוֹבֵי הָעוֹלָם וְכָל עֱנוּתָיו וְדַלּוּת דַּלָּיו הַמְדֻכְדָּכִים, אֲסִירֵי הָעֹנִי הַמְיֹאָשִׁים מִכָּל תּוֹחֶלֶת, הַמְּלֵאִים אַרְסֵי מְרוֹרִים בְּמַעֲמַקֵּי לִבָּם הַפָּצוּעַ. חָבֵר אֲנִי לְמָרֵי-נֶפֶשׁ, מִצְטַעֵר אֲנִי בְּצַעַר נִשְׁמָתָם. הֵם עוֹמְדִים לְהִוָּשַׁע תְּשׁוּעַת עוֹלָמִים, אוֹר ד' עֲלֵיהֶם יוֹפִיעַ, וּבִשְׁמוֹ תָּרוּם קַרְנָם.</p>
					<p>בָּרָק אַחַר בָּרָק תַּבְרִיק נִשְׁמָתִי, שַׁלְהֶבֶת אַחַר שַׁלְהֶבֶת תְּשַׁלְהֵב נִשְׁמָתִי. הָעוֹלָם כֻּלּוֹ יִרְאֶה וְיִתְמָהּ, יִתְבּוֹנֵן וְיִתְפַּלֵּא, יִתְעוֹרֵר כְּמִשֵּׁנָה לְתִמָּהוֹן מֵאוֹרִי. וְאוֹר חָדָשׁ עַל צִיּוֹן יָאִיר, וּרְחוֹקִים יָבוֹאוּ וְיֹאמְרוּ אֱמֶת. "מִצִּיּוֹן מִכְלָל יֹפִי אֱלֹהִים יוֹפִיעַ".</p>
					<p>הַנְּשָׁמָה שֶׁלִּי אֵינָה יְכוֹלָה לְהַטְמִין אֶת עַצְמָהּ בְּשׁוּם הִתְגַּשְׁמוּת, אֲפִלּוּ בְּהִתְגַּשְׁמוּת שֶׁל תּוֹרָה וְהִתְגַּשְׁמוּת שֶׁל יִרְאַת שָׁמַיִם - כָּל זְמָן שֶׁאֵינָם מִתְעַלִּים בְּרוּם-עֶדְנָם, וְאֵינָם מִתְעַלִּים בְּרוּם-הַטֹּהַר שֶׁל כֹּסֶף הַנְּשָׁמָה הַטְּהוֹרָה, בְּטָהֳרַת הַכָּרָתָהּ וּשְׁאִיפָתָהּ הַפְּנִימִית. שֶׁכָּל מַה שֶּׁהוּא עָדִין, כָּל מַה שֶּׁהוּא מְרוֹמָם, כָּל מַה שֶּׁהוּא קָדוֹשׁ וְנִשָּׂא, נֶאֱצָל וְנִשְׂגָּב, הַכֹּל הוּא בִּכְלָל הַחֵפֶץ הַחוֹדֵר הַזֶּה, שֶׁהוּא צִמָּאוֹן נוֹרָא שֶׁצָּמְאָה נַפְשִׁי לֶאֱלֹהִים לְאֵל חַי.</p>
					<p>נִשְׁמָתִי רְחָבָה, גְּדוֹלָה וְאַדִּירָה. אֲנִי מַרְגִּישׁ תִּפְאַרְתִּי וַהֲדָר רוּחִי בְּקִרְבִּי. מָלֵא אָנֹכִי עֹז וָחֹפֶשׁ. הַפַּחְדָנוּת הַמִּתְעַטֶּפֶת בִּלְבוּשׁ שֶׁל יִרְאַת שָׁמַיִם לֹא תּוּכַל לְהוֹלִיךְ אוֹתִי שׁוֹלָל, צוֹפֶה אֲנִי אֶת פְּנֵי הָאֱמֶת, הוֹד הַקֹּדֶשׁ מִתְנוֹצֵץ לִי.</p>
					<p>... אָמְנָם צָרִיךְ הַצַּדִּיק הַגָּדוֹל לָדַעַת אֶת מַעֲלָתוֹ, וְצָרִיךְ לִשְׁמֹר אֶת קְדֻשָּׁתוֹ וְהוֹדוֹ הַפְּנִימִי, וְלֹא לִפּוֹל מִשּׁוּם דָּבָר וְעִנְיָן כְּלָל, וַאֲפִלּוּ מִכָּל רִפְיוֹן שֶׁלּוֹ, וַאֲפִלּוּ מִכָּל מַה שֶּׁנִּרְאֶה עַל-פִּי פְּשָׁטָן שֶׁל דְּבָרִים, שֶׁגְּדוֹלָה הִיא הַחֲצִיצָה, וְשֶׁאִי-אֶפְשָׁר לַעֲבֹר עָלֶיהָ וּלְהִתְרוֹמֵם בְּנֹעַם עֶלְיוֹן וּבְזִיו קֹדֶשׁ. וַאֲפִלּוּ כְּשֶׁמִתְבָּרֵר לוֹ שֶׁאֵינוֹ רָאוּי כְּלָל וּכְלָל לְשׁוּם גֹּדֶל וּלְשׁוּם פְּאֵר, כִּי-אִם שֶׁהוּא רָאוּי לִהְיוֹת מֻשְׁפָּל וּבָזוּי, עָלוּב וְיָרוּד לְאֵין-חֵקֶר וְשִׁעוּר, אַף-עַל-פִּי-כֵן לֹא יַעֲזֹב אֶת מָהוּתוֹ הַפְּנִימִי. וְ"אִם-רוּחַ הַמּוֹשֵׁל תַּעֲלֶה עָלֶיךָ, מְקוֹמְךָ אַל-תַּנַּח", וְסוֹף-סוֹף שֶׁיְּנַצֵּחַ וְהַכֹּל יְתֻקַּן. וַאֲפִלּוּ כָּל הַדְּבָרִים הָעֶלְיוֹנִים שֶׁנֶּחֱשָׁבִים לְחֻצְפָּא נוֹרָאָה לַחְפֹּץ אוֹתָם, סוֹף-כָּל-סוֹף יִהְיֶה חֶלְקוֹ עִמָּם בַּנְּעִימִים. אֲבָרֵךְ אֶת ד' אֲשֶׁר יְעָצָנִי, אַף נַחֲלַת שָׁפְרָה עָלַי.</p>
				    <p>לֹא דָּבָר רֵיק הוּא לְגַמְרֵי, מַה שֶּׁאֲנִי מַרְגִּישׁ בְּעַצְמִי קְצָת יַחַשׂ לְכָל הַמַּדְרֵגוֹת הַגְּדוֹלוֹת, שֶׁאֲנִי קוֹרֵא מִצַּדִּיקִים גְּדוֹלִים קְדוֹשֵׁי עֶלְיוֹן - אַף-עַל-פִּי שֶׁאֲנִי אִישׁ רָשׁ וְנִקְלֶה בְּתַכְלִית הַבִּזָּיוֹן וְהַשִּׁפְלוּת הַגְּמוּרָה.</p>
					<p>לְפָנֶיךָ אֶשְׁפֹּךְ שִׂיחִי, רִבּוֹן כָּל הָעוֹלָמִים. לֹא תְּעַכְּבֵנִי גְּדֻלָּתֶךָ לָגֶשֶׁת אֵלֶיךָ, כִּי הֲלֹא הַגְּדֻלָּה הִיא הָעֲנָוָה, וְאֵין סוֹף לָהֵנָּה, כְּמוֹ לְכָל מִדּוֹתֶיךָ. יְדִיעָתִי בְּשִׁפְלוּתִי וְאַפְסוּתִי, גַּם לֹא יִמְנְעוּ בַּעֲדִי אֶת הָעֹז לְקָרְבָה אֵלֶיךָ, אוֹר הַחַיִּים וּמְקוֹר הַטּוֹב. כִּי אֵין קֵץ לַגֹּדֶל אֲשֶׁר יִרְחַשׁ לְבָבִי אֵלַי, בַּאֲשֶׁר אֲנִי אֶחָד מִיְצוּרֶיךָ. וְאִם כִּי יֵשׁ בִּבְרִיּוֹתֶיךָ כָּאֵלֶּה שֶׁאֲנִי מַבִּיט אֲלֵיהֶם מִגָּבוֹהַ וְהֵם נִקְלִים בְּעֵינַי, הֲלֹא רַק סִכְלוּתִי גּוֹרֶמֶת לְכָךְ. וְאַתָּה מְקוֹר הַחָכְמָה, הֲלֹא תֵּדַע גְּדֻלָּתְךָ לְבַדֶּךָ, וּבְכֹחַ הַגֹּדֶל הַזֶּה הֲלֹא נֶעֱרָכִים הֵם בֶּאֱמֶת כָּל בְּרוּאֶיךָ, בַּאֲשֶׁר הֵמָּה מַעֲשֶׂיךָ, אֵל גָּדוֹל וְנוֹרָא. וְגַם אֲנִי, דַּי לִי הַגֹּדֶל לְהֵחָשֵׁב אֶחָד מִמַּעֲשֵׂי יָדֶיךָ, שֶׁהוּא מְכַסֶּה מִכָּל מִגְרְעוֹתַי, וְהִנְנִי בְּחֶרְדַת קֹדֶשׁ נִגַּשׁ אֵלֶיךָ מַלְכִּי, הוֹשִׁיעֵנִי!</p>
								</div><!-- .entry-content -->


					
			</div>

