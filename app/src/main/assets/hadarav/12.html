<div id="content" role="main">
					<h1 class="entry-title">הַשִּׂמְחָה שֶׁל אֶרֶץ יִשְׂרָאֵל </h1>
					
					<div class="entry-content">
					<p>אַף-עַל-פִּי שֶׁנּוֹדֵד אֲנִי בַּגּוֹלָה, אַף-עַל-פִּי שֶׁלָּקוּי אֲנִי בְּמַכְאוֹבִים רַבִּים, נַפְשִׁיִּים וְגוּפָנִיִּים, מִכָּל-מָקוֹם חֶסֶד ד' לֹא יַעַזְבֵנִי. וְהִנְנִי צָרִיךְ לְהִתְרוֹמֵם אֶל הַגֹּדֶל שֶׁל הַחֵרוּת הָעֶלְיוֹנָה, כַּאֲשֶׁר הָיְתָה בְּאָמְנָה אִתִּי בְּאֶרֶץ הַקֹּדֶשׁ. וּמִטַּל אֶרֶץ חַיִּים יַרְוֵנִי צוּר יִשְׁעֵנוּ בְּרָכָה. וִיחַזְּקֵנִי וִיאַמְּצֵנִי בְּכָּל מֵצַר גָּלוּתִי, עַד אֲשֶׁר יוֹשִׁיעֵנִי בְּיֶשַׁע עַמּוֹ, וִישִׁיבֵנִי אֶל אַדְמַת קָדְשׁוֹ לַעֲמֹד לְפָנָיו בַּעֲבוֹדָה תַּמָּה, בְּיֹשֶׁר לֵב, בַּעֲנָוָה, בְּיִרְאָה, בִּגְבוּרָה, בְּאַהֲבָה, וִייַשֵּׁר דַּרְכּוֹ לְפָנַי לִפְדֵּנִי מֵעֹשֶׁק אָדָם, לְתַקֵּן כָּל הַפְּגָמִים, לְהָשִׁיב אֶת נִדָּחַי.</p>
					<p>אֲוִירָא דְּאֶרֶץ יִשְׂרָאֵל הוֹלֵךְ עִמִּי, בָּרוּךְ ד', גַּם בְּגָלוּתִי.</p>
					<p>מַה נָּעִים וּמָתוֹק אוֹר קֹדֶשׁ זֶה שֶׁל תּוֹרָה לִשְׁמָהּ בְּאֶרֶץ הַחַיִּים, בְּאֶרֶץ יִשְׂרָאֵל, בְּאֶרֶץ חֶמְדָה, בָּאָרֶץ אֲשֶׁר עֵינֵי ד' בָּהּ, בָּאָרֶץ שֶׁקְּדֻשַּׁת הַשְּׁכִינָה חוֹפֶפֶת עָלֶיהָ בְּגָלוּי. מַה יָּפִית וּמָה נָּעַמְתְּ אֶרֶץ נְעִימָה, אֶרֶץ מְפֹאָרָה, מִי יִתֵּן לִי אֵבֶר כַּיּוֹנָה לְהִסְתּוֹפֵף מְהֵרָה בְּחַצְרוֹתָיִךְ.</p>
					<p>הַלֵּב מִתְגַּעְגֵּעַ אַחֲרֵי הַהַשָּׂגָה שֶׁל אֶרֶץ-יִשְׂרָאֵל, אַחֲרֵי הָאֱמוּנָה שֶׁל אֶרֶץ-יִשְׂרָאֵל, אַחֲרֵי הַקְּדֻשָּׁה שֶׁל אֶרֶץ-יִשְׂרָאֵל. אַיֵּה לוֹקְחִים אֶת הַשִּׂמְחָה שֶׁל אֶרֶץ-יִשְׂרָאֵל, אֶת הַשַּׁלְוָה הַפְּנִימִית שֶׁל אֶרֶץ-יִשְׂרָאֵל, אֶת הַדְּבֵקוּת שֶׁל אֶרֶץ-יִשְׂרָאֵל, אֶת הָאֱמֶת שֶׁל אֶרֶץ-יִשְׂרָאֵל, אֶת הָעֹז וְהָאֹמֶץ שֶׁל אֶרֶץ-יִשְׂרָאֵל, אֶת הַבִּטָּחוֹן שֶׁל אֶרֶץ-יִשְׂרָאֵל? חוּסָה ד', רַחֵם נָא, אֵל רַחוּם וְחַנּוּן, חֲמוֹל נָא וְזַכֵּנִי נָא לָשׁוּב אֵלֶיךָ בִּתְשׁוּבָה שְׁלֵמָה, וְהָשִׁיבֵנִי נָא אֶל אֶרֶץ חֶמְדָּתֶךָ. זַכֵּנִי נָא לִרְאוֹת בְּשִׂמְחַת גּוֹיֶיךָ, לְהִתְהַלֵּל עִם נַחֲלָתֶךָ, רַחֵם, רַחֵם, אָב הָרַחֲמָן, חוּס נָא, הוֹשִׁיעָה נָא הָאֵל הַמּוֹשִׁיעַ.</p>
					
								</div><!-- .entry-content -->


					
			</div>

