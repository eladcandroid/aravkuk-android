<div id="content" role="main">
					<h1 class="entry-title">צִמָּאוֹן לְאֵל חַי</h1>
					
					<div class="entry-content">
					<p>אֲנִי מָלֵא אַהֲבָה לֶאֱלֹהִים. אֲנִי יוֹדֵעַ שֶׁמַּה שֶּׁאֲנִי מְבַקֵּשׁ, מַה שֶּׁאֲנִי אוֹהֵב אֵינֶנּוּ נִקְרָא בְּשׁוּם שֵׁם. אֵיךְ יִקָּרֵא בְּשֵׁם מַה שֶּׁהוּא יוֹתֵר מִן הַכֹּל, יוֹתֵר מִן הַטּוֹב, יוֹתֵר מִן הַמָּהוּת, יוֹתֵר מִן הַהֲוָיָה?! וַאֲנִי אוֹהֵב, וַאֲנִי אוֹמֵר: אֲנִי אוֹהֵב אֶת הָאֱלֹהִים. שׁוֹכֵן הוּא אוֹר אֵין-סוֹף בְּהַבִּטּוּי שֶׁל הַשֵּׁם, בַּבִּטּוּי שֶׁל הָאֱלֹהִים, וּבְכָל הַשֵּׁמוֹת וְהַכִּנּוּיִים שֶׁלְּבָב הָאָדָם הוֹרֶה וְהוֹגֶה, בְּהִנָּשֵׂא נִשְׁמָתוֹ לְמַעְלָה לְמַעְלָה.</p>
					<p>אֵינִי יָכוֹל לְהַשְׂבִּיעַ אֶת נִשְׁמָתִי בְּאוֹתָהּ הָאַהֲבָה הַבָּאָה מִקִּשְׁרֵי הַהִגָּיוֹן, מֵחִפּוּשׂ אוֹר אֵל שֶׁעַל-יְדֵי הָעוֹלָם, שֶׁעַל-יְדֵי הַהֲוָיָה הַחוֹדֶרֶת לְתוֹךְ הָעֵינַיִם.</p>
					<p>אֵשׁ קֹדֶשׁ הַיּוֹקֶדֶת בִּלְבָבִי, תְּשׁוּקָתִי הַבּוֹעֶרֶת בְּאֵין הֶפְסֵק בִּפְנִימִיּוּתָהּ לְאֵל חַי, צְרִיכָה לִהְיוֹת מֻכֶּרֶת מִמֶּנִּי לְכִשְׁרוֹן גָּדוֹל וְאַדִּיר. וְהִנְנִי מְחֻיָּב לְכַבֵּד הֶאָרָה קְדוֹשָׁה זוֹ, הַמּוֹפִיעָה תָּמִיד עָלַי, וְהוֹלֶכֶת וּמִתְגַּבֶּרֶת לְעִתִּים, הַכֹּל לְפִי רֹב הַמַּעֲשֶׂה וְהַתַּלְמוּד, וּלְפִי רֹב הַעֲמָקַת הַמַּחֲשָׁבָה, שִׁחְרוּר הַדַּעַת וּבְרִיאוּת הַגּוּף, וְשִׂמְחַת הַלֵּב הַתְּלוּיָה בְּכָל אֵלֶּה.</p>
					<p>נַפְשִׁי כְּמֵהָה לְאוֹר עֶלְיוֹן, לְאוֹר אֵין-סוֹף, לְאוֹר אֱלֹהִים אֱמֶת, אֱלֹהֵי חַיַּי, אֱלֹהִים חַיִּים, חֵי-הָעוֹלָמִים. וְהַכִּמָּהוֹן אוֹכֵל אֶת כֹּחִי הַחָמְרִי וְהָרוּחָנִי, כִּי אֵין לִי כִּשְׁרוֹן וְלֹא הֲכָנָה רְאוּיָה, אֵיךְ לְסַפֵּק אֶת הַמִּלּוּי שֶׁל הַכִּמָּהוֹן הַגָּדוֹל הַזֶּה. וְהִנְנִי מָלֵא הִתְנַפְּלוּת לִפְנֵי מֶלֶךְ עוֹלָמִים, הַפּוֹתֵחַ אֶת יָדוֹ וּמַשְׂבִּיעַ לְכָל חַי רָצוֹן. הַשְׂבִּיעַ נָא רְצוֹנִי וְהַשְׂבִּיעֵנִי בְּאוֹר יִקְרָתֶךָ, וּמַלֵּא אֶת צִמְאוֹנִי לְאוֹרֶךָ. "הָאֵר פָּנֶיךָ וְנִוָּשֵׁעָה".</p>
					<p>וְכִי רֵיק הוּא הַצַּעַר הַגָּדוֹל עַל שֶׁאֵין אֲנִי רַשַּׁאי לַהֲגוֹת אֶת הַשֵּׁם בְּאוֹתִיּוֹתָיו!? וְכִי לֹא אֵשׁ-קֹדֶשׁ הִיא הַצּוֹרֶבֶת וְיוֹקֶדֶת בַּנְּשָׁמָה, הַמּוֹרָה עַל עֹמֶק הַגַּעְגּוּעִים הַטְּמִירִים שֶׁבָּהּ לְאוֹר אֱלֹהִים אֱמֶת, אֱלֹהֵי יִשְׂרָאֵל, אֲשֶׁר רַק בַּשֵּׁם הַקָּדוֹשׁ הַנִּכְתָּב הוּא מֵאִיר בְּאוֹר יְקָרוֹת שֶׁל אֲמִתַּת הִגָּלוֹתוֹ? כָּל הַשֵּׁמוֹת הַקְּדוֹשִׁים כְּלָלִיִּים הֵם - מֻשָּׂג הָאֱלֹהוּת שֶׁיָּכוֹל כָּל אֲשֶׁר שֵׂכֶל בְּמֹחוֹ וְרֶגֶשׁ בִּלְבָבוֹ לְבַטֵּא וְלִשְׁאֹף לוֹ, לְהִשְׁתּוֹקֵק אֵלָיו וּלְהִתְקַשֵּׁר בְּעִנְיָנָיו. אֲבָל מִי כְּעַמְּךָ גּוֹי אֶחָד, הַקָּשׁוּר בַּאֲמִתּוֹת הָאֱלֹהוּת, הַמִּתְגַּלָּה רַק בְּדֶרֶךְ הַנֵּס וְהַפֶּלֶא, בְּדֶרֶךְ הָאֱמֶת הַמֻּחְלָטָה שֶׁל רוּחַ הַקֹּדֶשׁ הָעֶלְיוֹן, שֶׁל הָאַסְפַּקְלַרְיָה הַמְּאִירָה. וְ"זֶה שְׁמִי לְעֹלָם" כְּתִיב, אִי-אֶפְשָׁר לָנוּ לְבַטֵּא בְּתוֹךְ הַתֵּבֵל הַחֲשׁוּכָה, כָּל זְמָן שֶׁלֹּא הוֹפִיעַ אוֹר יִשְׂרָאֵל בִּמְכוֹן קָדְשׁוֹ, בְּבֵית חַיָּיו, בְּמִקְדַּשׁ עוֹלָמִים. וְצִמְאוֹן הָאֱמֶת בּוֹעֵר, תְּשׁוּקַת הַבִּטּוּי הָעַצְמִי גְּדוֹלָה הִיא. "נֶאֱלַמְתִּי דּוּמִיָּה, הֶחֱשֵׁיתִי מִטּוֹב וּכְאֵבִי נֶעְכָּר".</p>
					<p>מִי יוּכַל לְהַכִּיר אוֹתִי, מִי יוֹדֵעַ הִתְלַהֲבוּת לְבָבִי הַבּוֹעֵר בֶּאֱמֶת בְּאֵשׁ אַהֲבַת ד' הָעֶלְיוֹנָה? צָמְאָה לְךָ נַפְשִׁי, לִבִּי וּבְשָׂרִי יְרַנְּנוּ לְאֵל חַי. מִי זֶה יוּכַל לְהַשִּׁיג, שֶׁאֵינִי יָכוֹל לְהִתְעַנְיֵן בְּשׁוּם דָּבָר מֻגְבָּל, מִפְּנֵי גֹּדֶל תְּשׁוּקָתִי לְחֶמְדַּת עוֹלָמִים שֶׁל רַחֲבֵי אֵין-סוֹף, שֶׁחוֹלֶה אַהֲבָה אֲנִי? וְלֹא דַּי שֶׁאֵין אֲחֵרִים מַכִּירִים אוֹתִי, גַּם אֲנִי בְּעַצְמִי אֵינִי מַכִּיר אֶת עַצְמִי. כַּמָּה אֲנִי צָרִיךְ לִלְחֹם נֶגֶד עַצְמִי, לְהַחֲזִיק בֶּאֱמוּנָה פְּנִימִית בְּגַדְלוּת נִשְׁמָתִי. וּגְדֻלָּה זוֹ אֵינָה שַׁיֶּכֶת מִן הַמַּעֲשִׂים, הִיא גְּדוֹלָה מִצַּד עַצְמָהּ, מִצַּד סְגֻלָּתָהּ, וְכָל הַלִּמּוּדִים וְהַמִּצְווֹת אֵינָם כִּי-אִם מַסְבִּירִים לָהּ קְצָת אֶת עֶרְכָּהּ.</p>
					<p>צָמְאָה נַפְשִׁי לַד'. אָמְנָם לִפְעָמִים מֻטָּל הַצִּמָּאוֹן בַּגָּלוּת שֶׁל הַדִּמְיוֹן הַמְעֹרָב בְּסִיגִים, וְצוֹעֵק הוּא לִגְאֻלָּה, לְהַעֲלוֹתוֹ לִמְכוֹנוֹ, לְמַדְרֵגַת הַשֵּׂכֶל, הַשֵּׁכֶל הַטָּהוֹר, בִּידִיעָה בְּרוּרָה, עַד אֲשֶׁר יִהְיֶה לְכֹחַ מַעֲשִׂי מְתֻקָּן לִהְיוֹת פּוֹעֵל יְשׁוּעוֹת בְּקֵרֶב הָאָרֶץ.</p>
					<p>מַה זֶּה תִּצְעַק עָלַי רִיבִי. הִנְנִי מְלֵאָה צִמְאָה, צִמָּאוֹן לְאֵל חַי. אֵשׁ יוֹקֶדֶת בְּקִרְבִּי, הָבָה לִי אֵשׁ אֹכְלָה, אֵשׁ בּוֹעֲרָה לְצִמְאִי, עָמֹק מִתְּהוֹם.</p>
					<p>צָמֵאתִי צָמֵאתִי לֶאֱלֹהַי, כְּאַיָּל עַל אֲפִיקִים. הוֹי, מִי יְמַלֵּל כְּאֵבִי, מִי יִהְיֶה כִּנּוֹר לְשִׁירֵי יְגוֹנִי, מִי יַשְׁמִיעַ קוֹל מְרִירוּתִי, צַעַר בִּטּוּיִי הָרָחָב מֶרְחֲבֵי כָּל יָמִים? צָמֵאתִי לָאֱמֶת, לֹא לְהַשָּׂגַת הָאֱמֶת, הֲרֵי אֲנִי רוֹכֵב עַל שְׁחָקָיו! הֲרֵינִי כֻּלִּי בְּתוֹךְ הָאֱמֶת מֻבְלָע! הֲרֵי אֲנִי כֻּלִּי מֻכְאָב מִצַּעַר הַבִּטּוּי - אֵיךְ זֶה אֲבַטֵּא אֶת הָאֱמֶת הַגְּדוֹלָה הַמָּלֵא אֶת כָּל לְבָבִי? מִי יְגַלֶּה לָרַבִּים, לָעוֹלָמִים, לַבְּרוּאִים, לִמְלֹא-כֹל, לְגוֹי וְאָדָם יַחַד, אֶת הַבְּרָקִים מְלֵאֵי אוֹצְרוֹת אוֹר וָחוֹם, שֶׁהֵם אֲצוּרִים בְּנִשְׁמָתִי פְּנִימָה? רוֹאֶה אֲנִי אוֹתָם שַׁלְהָבוֹת עוֹלוֹת, בּוֹקְעוֹת שְׁמֵי-שְׁמֵי-שָׁמַיִם, וּמִי יָחוּשׁ, מִי יְמַלֵּל עֻזָּם, וַאֲנִי אֵינִי גִּבּוֹר-אֵל כְּאַחַד הַגִּבּוֹרִים אֲשֶׁר מְלֹא עוֹלָמִים מָצְאוּ בְּתוֹכָם פְּנִימָה - יֵדַע הָעוֹלָם אֶת עָשְׁרָם אוֹ לֹא יֵדַע, הַכֹּל לָהֶם אַחַת. אֵלֶּה עֶדְרֵי הַצֹּאן הַהוֹלְכִים עַל שְׁתֵי רַגְלַיִם, מַה יּוֹעִילוּ אִם יֵדְעוּ מִגּוֹבַהּ אִישׁ, וּמַה יַּזִּיקוּ בְּלֹא יָדְעָם? הִנְנִי קָשֹוּר עִם הָעוֹלָם. הַחַיִּים, הָאֲנָשִׁים הִנָּם חֲבֵרַי, חֲלָקִים רַבִּים מִנִּשְׁמָתִי עִמָּם מְשֻׁלֶּבֶת, וּבְמַה זֶּה אוּכַל לְהָאִירָם מֵאוֹרִי? כָּל אֲשֶׁר אֲדַבֵּר אֵינוֹ אֶלָּא מְכַסֶּה אֶת זָהֳרִי, מֵעִיב אֶת אוֹרִי. גָּדוֹל צַעֲרִי וְגָדוֹל מַכְאוֹבִי. הוֹי אֵלִי, עֶזְרָה הֱיֶה בְּצָרָתִי, הַמְצֵא לִי מַעַרְכֵי לָשׁוֹן, תְּנָה לִי שָׂפָה וְנִיבֵי שְׂפָתַיִם, אֲסַפֵּר בְּמַקְהֵלוֹת אֲמִתֵּי אֲמִתְּךָ, אֱלֹהַי.</p>
					
								</div><!-- .entry-content -->


					
			</div>

