<div id="content" role="main">
					<h1 class="entry-title">בְּחֶבְלֵי גְּאֻלָּה</h1>
					
					<div class="entry-content">
					<p>מַהוּ סוֹד צַעֲרִי הַגָּדוֹל, שֶׁבִּשְׁבִילוֹ אֲנִי סוֹבֵל כָּל-כָּךְ מַכְאוֹבֵי נֶפֶשׁ וָגוּף, שֶׁבְּגִינוֹ הִנְנִי מֻזָּר לְאֶחָי, וְנָכְרִי לִבְנֵי אִמִּי? זֶהוּ הַצַּעַר הַגָּדוֹל שֶׁל מִעוּט כְּבוֹד שָׁמַיִם, שֶׁל שִׁכְחַת שֵׁם ד' אֱלֹהֵי יִשְׂרָאֵל. וְיוֹתֵר מִכֹּל, מַדְאִיבֵנִי הָעִנְיָן שֶׁל שִׁכְחַת שֵׁם ד' אֱלֹהֵי יִשְׂרָאֵל אָבִינוּ מֵעוֹלָם עַד עוֹלָם, בְּעַצְמוּתָהּ שֶׁל הַהִתְעוֹרְרוּת הַגְּדוֹלָה שֶׁל הַתְּחִיָּה הַלְּאֻמִּית. אֵינִי יָכוֹל לִדְרֹשׁ וְלִטְעֹן בִּמְלִיצוֹת מֻגְבָּלוֹת עַל דְּבַר שְׁמִירַת הַדָּת וְכַיּוֹצֵא בָּזֶה. נִשְׁמָתִי צוֹעֶקֶת בְּקִרְבִּי, רוּחִי נוֹהֵם כַּאֲרִי - "אוֹי לַבָּנִים הַשּׁוֹכְחִים אֶת אֲבִיהֶם". וְקוֹל קוֹרֵא מִמְּרוֹמִים - "אוֹי לוֹ לָאָב שֶׁבָּנָיו שְׁכָחוּהוּ". מִמַעֲמַקֵּי סֵתֶר חֶבְיוֹן רוּחַ צַח נוֹשֵׁב, וְקוֹל דְּמָמָה דַּקָּה נִשְׁמָע: "הֲבֵן יַקִּיר לִי אֶפְרַיִם אִם יֶלֶד שֲׁעֲשׁוּעִים, כִּי מִדֵּי דַּבְּרִי בּוֹ זָכֹר אֶזְכְּרֶנּוּ עוֹד, עַל-כֵּן הָמוּ מֵעַי לוֹ, רַחֵם אֲרַחֲמֶנּוּ נְאֻם ד'". וּבִטָּחוֹן אַדִּיר הוֹלֵךְ וּמִתְגַּבֵּר בְּקִרְבִּי, שֶׁכָּל אֵלֶּה הַכּוֹנָנִיּוֹת, הַהוֹלְכוֹת וְנַעֲשׂוֹת בָּעוֹלָם וּבְעוֹלָמֵנוּ הַפְּנִימִי, כֻּלָּם הִנָּם הֶאָרוֹת מוֹפִיעוֹת לִכְבוֹד ד' בְּשִׂגּוּב שְׁמוֹ, שֶׁיִּזְרַח בְּאוֹרוֹ וְיִגָּלֶה וְיֵרָאֶה עָלֵינוּ בְּכָל הַדְרַת קָדְשׁוֹ. "וּבָאוּ הָאֹבְדִים בְּאֶרֶץ אַשּׁוּר וְהַנִּדָחִים בְּאֶרֶץ מִצְרָיִם, וְהִשְׁתַּחֲווּ לַד' בְּהַר הַקֹּדֶשׁ בִּירוּשָׁלִָם", בִּמְהֵרָה בְּיָמֵינוּ אָמֵן.</p>
					<p>אָכוּל קִנְאָה אֲנִי הוֹלֵךְ, קִנְאַת הַחוֹל תֹּאכְלֵנִי - הֲיִתָּכֵן לִהְיוֹת שֶׁכְּבָר פָּס כֹּחַ יְצִירָה מִן הַקֹּדֶשׁ, וּמִכָּל הַמַּחֲזִיקִים בִּכְנָף מְעִילוֹ - הֲיִתָּכֵן?! אֲנַחְנוּ צְרִיכִים לִפְתֹּר מִצְּדָדֶיהָ הַשּׁוֹנִים, בְּפִשְׁפּוּשׁ שֶׁל מַעֲשִׂים וְשֶׁל דֵּעוֹת מִצִּדֵּנוּ, בְּבִקֹּרֶת נֶאֱמָנָה שֶׁל חִיּוּנִיּוּת וּשְׁלֵמוּת - כָּל חוּגֵי הַחַיִּים וְהַמִּפְעָל הָרוּחָנִיִּים שֶׁלָּנוּ.</p>
					<p>צַעֲרִי הַתְּדִירִי הוּא קִנְאַת הַקֹּדֶשׁ. מַכְאוֹב דּוֹקֵר חוֹדֵר בְּנִשְׁמָתִי בִּהְיוֹתִי רוֹאֶה, שֶׁהַמַּחֲשָׁבוֹת הַחִלּוֹנִיּוֹת וְהַשְּׁאִיפוֹת הַחִלּוֹנִיּוֹת מִתְפַּשְּׁטוֹת בָּעוֹלָם, לוֹקְחוֹת לְבָבוֹת, קוֹנוֹת נְפָשׁוֹת וּמִתְגַּשְּׁמוֹת בְּמַעֲשִׂים, וּשְׁאִיפוֹת הַקֹּדֶשׁ וְרַעְיוֹנוֹת הַקְּדֻשָּׁה מוּנָחִים כְּאֶבֶן שֶׁאֵין לָהּ הוֹפְכִין, אֵין מְטַפֵּל בָּהֶם וְאֵין מִי שֶׁיַּסְבִּיר אוֹתָם, שֶׁיַּרְחִיבֵם, שֶׁיְּחַבְּבֵם עַל הַקָּהָל הָרָחָב, וְשֶׁיִּתֵּן לָהֶם מַהֲלָכִים בְּפֹעַל וּבְמַעֲשֶׂה. עַל זֶה הִנְנִי חוֹלֶה, וְהִנְנִי סוֹבֵל עִנּוּיֵי נֶפֶשׁ נוֹרָאִים, שֶׁהֵם הֵם יִסּוּרִים שֶׁל אַהֲבָה שֶׁלִּי, הַמְּבִיאִים אוֹתִי לִקְרֹא בְּקוֹל אֶת הַכְּרוּזִים עַל דְּבַר תְּחִיַּת הַקֹּדֶשׁ וְעַל דְּבַר דֶּגֶל יְרוּשָׁלַיִם.</p>
					<p>מָה אֲנִי רוֹצֶה, לְמָה אֲנִי שׁוֹאֵף - זֶה הַדָּבָר שֶׁצָּרִיךְ לְהִתְבַּהֵר לִי בְּאֹפֶן בָּהִיר וּמֻבְלָט. אֲנִי רוֹצֶה לְהָאִיר אוֹר אֱמוּנָה, אוֹר קְדֻשָּׁה, בְּאֶרֶץ-יִשְׂרָאֵל, בְּאֶרֶץ-יִשְׂרָאֵל הָעִבְרִית, בְּאֶרֶץ-יִשְׂרָאֵל הַהוֹלֶכֶת וְנִגְאֶלֶת, בְּאוֹתָהּ אֶרֶץ-יִשְׂרָאֵל הַהוֹלֶכֶת וּמִתְנַעֶרֶת מְעַפְרוּרִיּוּת הַגָּלוּת הַמְנֻוֶּלֶת וְהַמְדַכֵּאת. אִם-כֵּן, הָאֱמוּנָה וְהַקְּדֻשָּׁה בְּכָל עַנְפֵיהֶם, בְּכָל מַעֲמַקֵּי שָׁרְשֵׁיהֶם, צְרִיכִים לִהְיוֹת בָּרִאשׁוֹנָה נִגְאָלִים גַּם הֵם מִכָּל מְאֵרָה גָּלוּתִית. אֲנַחְנוּ חַיָּבִים לִגְאֹל אֶת הַשְּׁכִינָה הַשּׁוֹרָה בְּתוֹכֵנוּ מִתּוֹךְ גָּלוּתָהּ, וּלְהָאִיר בְּאֶרֶץ-יִשְׂרָאֵל אוֹרָה שֶׁל אֱמוּנָה נִגְאֶלֶת, קְדֻשָּׁה שֶׁל עַם חַי בְּאַרְצוֹ. וְהָעָם הַזֶּה הוּא הָעָם, שֶׁמְּקוֹר הַקְּדֻשָּׁה בְּכָל רוֹמְמוּתָהּ, תִּפְאַרְתָּהּ, גְּבוּרָתָהּ, הָעֲתִידָה לְהוֹפִיעַ בָּעוֹלָם בִּישׁוּעַת כָּל יְצוּר - שֶׁלּוֹ. הוּא נוֹצָר וּבָא בִּשְׁבִיל כָּל הַתֵּבֵל לְהַכְשָׁרַת עֲתִידָהּ. הָלְאָה כָּל הַבַּטְלָנוּת הַמְעַקֶּרֶת אֶת הוֹד הַקֹּדֶשׁ! הָלְאָה כָּל הָרִשְׁעוּת הַמְבַלָּה אֶת נַחֲלַת הַקֹּדֶשׁ, שֶׁמִּתְגַּנֶּבֶת בְּתוֹךְ הַקְּדֻשָּׁה הַגָּלוּתִית! אֱמוּנָה וּקְדֻשַּׁת אוֹרָה יִשְׂרְאֵלִית - הָרְאוּיָה לִהְיוֹת גַּם עוֹבֶרֶת לַסּוֹחֵר, לְהַחֲיוֹת עַמִּים רַבִּים, לְהָסִיר כָּל רִכְסֵי הַחַיִּים שֶׁל הַיְחִידִים וְשֶׁל הַצִּבּוּרִים, לְעַטֵּר אֶת כָּל הַנְּשָׁמוֹת בְּעַטְרוֹת הוֹד נִצְחִיּוֹת, וּלְחַסֵּן אֶת כָּל הָרוּחוֹת וְכָל הַגְּוִיּוֹת בְּחֹסֶן יְשׁוּעוֹת חָכְמַת הַדַּעַת - זֶהוּ הַתֹּכֶן שֶׁל מַעְיָן הַיְשׁוּעָה, שֶׁיֵּצֵא מִגִּלּוּיָהּ שֶׁל הַגְּאֻלָּה הָאֶרֶץ-יִשְׂרְאֵלִית, הַהוֹלֶכֶת וְצוֹעֶדֶת לְפָנֵינוּ. אַשְׁרֵי מִי שֶׁיַּכִּיר בָּהּ אֶת עֹז ד', אֶת רוּחַ קָדְשׁוֹ, אֶת רַעַם גְּבוּרַת אֵל חַי אֲשֶׁר בְּקִרְבָּהּ. אוֹי, זֹאת הִיא מְגַמָּתִי. אֲבָל מַה כְּבֵדָה הִיא הַמַּעֲמָסָה הַזֹּאת אֲשֶׁר בְּנִשְׁמָתִי. כַּמָּה תְּשׁוּעַת מְרוֹמִים אֲנִי צָרִיךְ לְהָרִימָהּ וּלְשֵׂאתָהּ. אָנָּא ד' הוֹשִׁיעֵנִי נָא, אָנָּא ד' הַצְלִיחָה נָא.</p>
					<p>גְּאֻלָּתֵנוּ הִיא תָּמִיד מְכֻוֶּנֶת לֹא רַק לְהִגָּאֵל מִתּוֹךְ מְצָרִים, לֹא אַךְ לְהִתְרַפְּאוֹת מִמַּכּוֹת וּלְהִנָּצֵל מִמַּדְוִים, לֹא רַק לָצֵאת מִמִּסְגְּרוֹת הָעֹנִי וּמִמַּחְשַׁכֵּי הָעִוָּרוֹן, לֹא הַשְּׁקִיקָה הַשְּׁלִילִית לְבַדָּהּ הַמְדַכְּאָה אֶת הַנֶּפֶשׁ וְאֵינָה נוֹתֶנֶת סִפּוּק לַחַיִּים, לֹא בִּשְׁבִיל כָּךְ יְצָרָנוּ יוֹצֵר-כֹּל הַטּוֹב וְהַמֵּטִיב, הָאָב, הָרַחוּם מְקוֹר כָּל הַחֶסֶד, כָּל הָאַהֲבָה וְכָל הָרַחֲמִים. רַק הִנְנוּ שׁוֹאֲפִים לִהְיוֹת מְלֵאִים גַּדְלוּת, אֹשֶׁר גָּדוֹל בַּנְּשָׁמָה, חַיִּים רַעֲנַנִּים מְלֵאִים זָהֳרָה בְּכָל פִּנּוֹת שֶׁאָנוּ פּוֹנִים, עֵדֶן וְעֹנֶג-אֵין-קֵץ בְּכָל נְשִׁימָה שֶׁאָנוּ נוֹשְׁמִים, עֶדְנַת אֵין-סוֹף מִמְּקוֹר חַיֵּי כָּל הָעוֹלָמִים. אֵלֶיךָ, רַק אֵלֶיךָ ד', רַק לְגָדְלְךָ אֶדְרֹשׁ, אוֹחִיל וַאֲצַפֶּה. וּלְאֶרֶץ יִשְׂרָאֵל הִנְנוּ בָּאִים, וְלִגְאֻלָּה אָנוּ מְיַחֲלִים, וְלִפְדוּת נְשָׁמָה אָנוּ עוֹרְגִים, לֹא לְהִנָּצֵל מִכַּבְלֵי הַגָּלוּת, וְלֹא לְהִמָּלֵט מִכִּעוּרֵי מַכְאוֹבֶיהָ הַמְנַבְּלִים. לֹא, לְיוֹתֵר מִזֶּה בְּאֵין-עֲרוֹךְ, לְשֵׁם הַחְשָׂפַת הָאוֹרָה כֻּלָּהּ, לְשֵׁם הַזְרָמַת זִרְמֵי חַיֵּי עַד מִמְּקוֹר קֹדֶשׁ-הַקֳּדָשִׁים, מִמְּקוֹר יִשְׂרָאֵל, מִמְּקוֹר נִשְׁמָתוֹ הָעֶלְיוֹנָה, מִמְּקוֹר אַהֲבַת עֹנֶג צוּר-הָעוֹלָמִים, אֲשֶׁר מֵאִיר הוּא לָנוּ בְּקַרְנֵי הוֹד אֶרֶץ חֶמְדָּה, אֶרֶץ הַקֹּדֶשׁ, אֶרֶץ הַחַיִּים, וְאֶרֶץ הָאוֹרָה. "נִכְסְפָה וְגַם-כָּלְתָה נַפְשִׁי לְחַצְרוֹת ד', לִבִּי וּבְשָׂרִי יְרַנְּנוּ אֶל אֵל-חַי". אַשְׁרֵינוּ, בְּרוּכִים אָנוּ וּמְאֻשָּׁרִים אֹשֶׁר עוֹלָמִים וּגְאוֹן נֶצַח-נְצָחִים. "אַשְׁרֶיךָ יִשְׂרָאֵל, מִי כָמוֹךָ עַם נוֹשַע בַּד'". אַשְׁרֶיךָ יִשְׂרָאֵל, אַשְׁרֶיךָ, אַשְׁרֶיךָ.</p>
					<p>הִנְנִי רוֹאֶה בְּעֵינַי אוֹר חַיֵּי אֵלִיָּהוּ עוֹלֶה, כֹּחוֹ לֶאֱלֹהָיו הוֹלֵךְ וּמִתְגַּלֶּה, הַקֹּדֶשׁ שֶׁבַּטֶּבַע פּוֹרֵץ גְּדָרָיו, הוֹלֵךְ הוּא בְּעַצְמוֹ לְהִתְאַחֵד עִם הַקֹּדֶשׁ שֶׁלְּמַעְלָה מִן הַטֶּבַע הַגַּס, עִם הַקֹּדֶשׁ הַלּוֹחֵם בַּטֶּבַע. לָחַמְנוּ בַּטֶּבַע וְיָצָאנוּ בְּנִצָּחוֹן. הַטֶּבַע הַמְגֻשָּׁם עָשָׂה אוֹתָנוּ לְבַעֲלֵי-מוּמִים, נָגַע בְּכַף-יְרֵכֵנוּ, אֲבָל הַשֶּׁמֶשׁ הֲלֹא לָנוּ זָרְחָה לְרַפְּאוֹתֵנוּ מִצְּלִיעָתֵנוּ. הַיַּהֲדוּת שֶׁל הֶעָבָר, מִמִּצְרַיִם וְעַד הֵנָּה, מִלְחָמָה אֲרֻכָּה הִיא נֶגֶד הַטֶּבַע בְּצִדּוֹ הַכָּעוּר שֶׁל טֶבַע הָאֱנוֹשִׁי הַכְּלָלִי - אֲפִלּוּ טֶבַע הָאֻמָּה וְטִבְעוֹ שֶׁל כָּל יָחִיד. לָחַמְנוּ בַּטֶּבַע כְּדֵי לְנַצְּחוֹ, כְּדֵי לִרְדוֹתוֹ בְּתוֹךְ בֵּיתוֹ, הוּא נִכְנָע בְּפָנֵינוּ, הָעוֹלָמוֹת הוֹלְכִים וּמִתְבַּסְּמִים, בְּעֶצֶם עֹמֶק הַטֶּבַע תְּבִיעָה גְּדוֹלָה מִתְגַּבֶּרֶת לִקְדֻשָּׁה וּלְטָהֳרָה, לַעֲדִינוּת נֶפֶשׁ וּלְזִכּוּךְ הַחַיִּים. אֵלִיָּהוּ בָּא לְבַשֵּׂר שָׁלוֹם וּבְנִשְׁמָתָהּ הַפְּנִימִית שֶׁל הָאֻמָּה זֶרֶם חַיִּים שֶׁל טֶבַע מִתְפָּרֵץ, וְהוּא הוֹלֵךְ וּמִתְקָרֵב אֶל הַקֹּדֶשׁ. זְכִירַת יְצִיאַת מִצְרַיִם הוֹלֶכֶת וְנַעֲשֵׂית לִזְכִירַת יְצִיאַת שִׁעְבּוּד מַלְכֻיּוֹת הַהוֹלֶכֶת וּמִתְרַקֶּמֶת. וְהִנְנוּ כֻּלָּנוּ הוֹלְכִים וּמִתְקָרְבִים אֶל הַטֶּבַע וְהוּא מִתְקָרֵב אֵלֵינוּ, הוֹלֵךְ הוּא וְנִכְבָּשׁ לְפָנֵינוּ, וּדְרִישׁוֹתָיו הוֹלְכוֹת וּמַתְאִימוֹת עִם דְּרִישׁוֹתֵינוּ הָאֲצִילִיּוֹת מִמְּקוֹר הַקֹּדֶשׁ. הָרוּחַ הַצָּעִיר הַתּוֹבֵעַ אֶת אַרְצוֹ, שְׂפָתוֹ, חֵרוּתוֹ וּכְבוֹדוֹ, סִפְרוּתוֹ וְכֹחוֹ, רְכוּשׁוֹ, רִגְשׁוֹתָיו נִזְרָמִים הֵם עַל-יְדֵי שֶׁטֶף שֶׁל טֶבַע, שֶׁבְּתוֹכִיּוֹתוֹ מָלֵא הוּא אֵשׁ קֹדֶשׁ.</p>
				
								</div><!-- .entry-content -->


					
			</div>

