<div id="content" role="main">
					<h1 class="entry-title">שִׂמְעוּ אֵלַי עַמִּי</h1>
					
					<div class="entry-content">
					<p>שִׁמְעוּ אֵלַי עַמִּי, מִתּוֹךְ נִשְׁמָתִי אֲנִי מְדַבֵּר עִמָּכֶם, מִתּוֹךְ נִשְׁמַת נִשְׁמָתִי, מִתּוֹךְ קֶשֶׁר הַחַיִּים שֶׁאֲנִי קָשׁוּר בְּכֻלְּכֶם וְאַתֶּם כֻּלְּכֶם קְשׁוּרִים בִּי, מִתּוֹךְ אוֹתָהּ הַהַרְגָּשָׁה שֶׁאֲנִי חָשׁ אוֹתָהּ עָמֹק יוֹתֵר מִכָּל הַרְגָּשׁוֹת הַחַיִּים שֶׁלִּי, שֶׁאַתֶּם, רַק אַתֶּם, רַק כֻּלְּכֶם, כֻּלְּכֶם, כָּל נִשְׁמוֹתֵיכֶם, כָּל דּוֹרוֹתֵיכֶם, רַק אַתֶּם הִנְּכֶם תֹּכֶן חַיַּי, בָּכֶם אֲנִי חַי, בָּכֶם, בַּחֲטִיבָה הַכּוֹלֶלֶת שֶׁל כֻּלְּכֶם יֵשׁ לְחַיַּי אוֹתוֹ הַתֹּכֶן שֶׁהוּא קָרוּי חַיִּים. מִבַּלְעֲדֵיכֶם אֵין לִי כְּלוּם. כָּל הַתִּקְווֹת, כָּל הַשְּׁאִיפוֹת, כָּל הָעֵרֶךְ שֶׁל שִׁוּוּי הַחַיִּים, הַכֹּל אֲנִי מוֹצֵא בְּקִרְבִּי רַק עִמָּכֶם, וַאֲנִי זָקוּק לְהִתְקַשֵּׁר עִם נִשְׁמוֹתֵיכֶם כֻּלְּכֶם. אֲנִי מֻכְרָח לְאַהֲבָה אֶתְכֶם אַהֲבָה אֵין-קֵץ, אִי-אֶפְשָׁר לִי לְהַרְגִּישׁ - וְשׁוּם הַרְגָּשָׁה אַחֶרֶת. כָּל הָאַהֲבוֹת, הַקְּטַנּוֹת עִם הַגְּדוֹלוֹת, שֶׁבְּכָל תַּהֲלוּכוֹת חַיַּי, הַכֹּל אֲצוּרוֹת הֵן בְּאַהֲבַתְכֶם, בְּאַהֲבַת כְּלָלוּתְכֶם - הַכְּלָל שֶׁכָּל הַפְּרָטִים שֶׁלָּכֶם בּוֹ הוֹוִים וְחַיִּים. כָּל אֶחָד מִכֶּם, כָּל נְשָׁמָה בּוֹדֶדֶת שֶׁמִכְּלָל כֻּלְּכֶם, הוּא נִיצוֹץ גָּדוֹל וְחָשׁוּב מֵאֲבוּקַת אוֹר עוֹלָמִים, הַמְּאִירָה לִי אֶת אוֹר הַחַיִּים. אַתֶּם נוֹתְנִים לִי תֹּכֶן לַחַיִּים, לָעֲבוֹדָה, לַתּוֹרָה, לַתְּפִלָּה, לַשִּׁירָה, לַתִּקְוָה. דֶּרֶךְ הַצִּנּוֹר שֶׁל הֲוָיַתְכֶם אֲנִי חָשׁ אֶת הַכֹּל, אֲנִי אוֹהֵב אֶת הַכֹּל. עַל כַּנְפֵי הָרוּחַ שֶׁל חִבַּתְכֶם אֲנִי מִתְנַשֵּׂא לְאַהֲבַת הָאֱלֹהִים, וְהִיא מִתְחַיֶּבֶת לִי, מִתְבָּרֶרֶת אֶצְלִי, מִשְׁתַּלְהֶבֶת בִּלְבָבִי, מִתְצַחְצַחַת בְּרַעְיוֹנִי. עִמָּכֶם עַמִּי, אֻמָּתִי, אִמִּי, מְקוֹר-חַיַּי, עִמָּכֶם אֲנִי מְעוֹפֵף לְמֶרְחֲבֵי עוֹלָם. עִם נִצְחֲכֶם אֲנִי חַי חַיֵּי נֶצַח, עִם פְּאֵרְכֶם אֲנִי מָלֵא הוֹד וְתִפְאֶרֶת, עִם עֱנוּתְכֶם אֲנִי מָלֵא מַכְאוֹבוֹת, עִם הַצַּעַר שֶׁבְּנִשְׁמַתְכֶם אֲנִי מָלֵא מְרוֹרוֹת, עִם הַדֵּעָה וְהַתְּבוּנָה שֶׁבְּקִרְבְּכֶם הִנְנִי מָלֵא דֵּעָה וּתְבוּנָה. אוֹצָר חַיִּים הוּא לִי כָּל קֶצֶב, כָּל חֹק שֶׁל מַעֲמָד רַגְלֵיכֶם. אַרְצְכֶם, אֶרֶץ תִּקְוַתְכֶם, קֹדֶשׁ הִיא לִי. שָׁמֶיהָ לִי מְקוֹר הַחֵן, מְקוֹר פְּאֵר הָעוֹלָמִים. כַּרְמֵלָהּ וְשָׁרוֹנָהּ - מְקוֹר הַתִּקְוָה, מְקוֹר הַבְּרָכָה, מְקוֹר שְׂשׂוֹן הַחַיִּים. שִׁיתָהּ וּשְׁמִירָהּ - עוֹטִים לְפָנַי הוֹד וְיִפְעַת-עַד.</p>
					<p>כַּמָּה אֲנִי צָרִיךְ לַעֲמֹל וְלַעֲמֹל, וּלְבָרֵר פְּנִימִיּוּת הַשְׁקָפָתִי עַל הַתֹּכֶן הַמָּהוּתִי שֶׁל הָאִישִׁיּוּת הַיִּשְׂרְאֵלִית, אֵיךְ שֶׁבֶּאֱמֶת אֵינָה נֶעֱרֶכֶת לְפִי מַעֲשֶׂיהָ, לְפִי הַצַּד הַמְגֻלֶּה שֶׁל אָרְחוֹת חַיֶּיהָ, כִּי-אִם לְפִי אוֹתָהּ הַפְּנִימִיּוּת הָאַמִּיצָה שֶׁהִיא נַחֲלַת יַעֲקֹב, שֶׁהוּא תֹּכֶן קָדוֹשׁ וְנִשְׂגָּב הַמְנַצֵּחַ אֶת כָּל מַה שֶּׁהוּא מְנַגֵּד אוֹתוֹ, וְיֵשׁ בּוֹ כֹּחַ שֶׁל תְּסִיסָה וְהַכְשָׁרָה לְהַפֵּךְ אֶת כָּל מַה שֶּׁיָּבוֹא בְּמַגָּעוֹ, אֲפִלּוּ דֶּרֶךְ הִתְנַגְּדוּת אֶל תָּכְנוֹ הַנַּעֲלֶה הָעַצְמִי.</p>
					<p>הַנְּשָׁמָה שֶׁלָּנוּ גְּדוֹלָה הִיא, חֲזָקָה וְאַדִּירָה, חוֹמוֹת בַּרְזֶל הִיא מְשַׁבֶּרֶת, הָרִים וּגְבָעוֹת הִיא מְפוֹצֶצֶת. רְחָבָה הִיא מֶרְחָב אֵין-קֵץ, מֻכְרַחַת הִיא לְהִתְפַּשֵּׁט. אִי-אֶפְשָׁר לָהּ לְהִתְכַּוֵּץ עַל כָּל שְׁנֵים-עָשָׂר מִלְיוֹנֵי הַנֶּפֶשׁ הַיִּשְׂרְאֵלִית שֶׁלָּנוּ בְּכָל דַּרְגוֹתֵיהֶם, בְּכָל עֲלִיּוֹתֵיהֶם וִירִידוֹתֵיהֶם, בְּכָל הֶהָרִים שֶׁעָלוּ שָׁמָּה וּבְכָל הָעֲמָקִים שֶׁיָּרְדוּ שָׁמָה, בְּכָל מְרוֹמֵי קֶרֶת שֶׁהֵם עוֹמְדִים שָׁמָה בְּרֹאשׁ מוּרָם, בְּכָל הַחוֹרִים אֲשֶׁר הִתְחַבְּאוּ שָׁמָה מֵעֹצֶר בּוּז וְקָלוֹן עָמָל וְיָגוֹן, בְּכֻלָּם בְּכֻלָּם נִשְׁמָתֵנוּ תִּתְפַּשֵּׁט, אֶת כֻּלָּם תְּחַבֵּק, אֶת כֻּלָּם תְּחַיֶּה וּתְעוֹדֵד, אֶת כֻּלָּם תָּשִׁיב לִמְקוֹם בֵּית חַיֵּינוּ, "מִי-אֵלֶּה כָּעָב תְּעוּפֶינָה וְכַיּוֹנִים אֶל-אֲרֻבּוֹתֵיהֶם".</p>
					
								</div><!-- .entry-content -->


					
			</div>

